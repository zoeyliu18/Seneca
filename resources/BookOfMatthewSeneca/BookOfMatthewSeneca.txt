noiwiyosdöshä' ne' Tsagaöhe:das
heh nioye:ëh hoyadöh
neh Matthew
oiwa' 1

ne:' neh ga:yadöshä' neh wa:tšo:wih neh da ga:wajiyäda:je' ne'hoh honögädöh neh Jesus Christ, neh ho:awak neh David, neh ho:awak neh Abraham.
Abraham hode'döhsö' neh Isaac- Isaac hode'döhsö' neh Jacob- Jacob hode'döhsö' neh Judas, koh neh dë:nödë:nö:de:'.
Judas hode'döhsö' ne Pharez, koh neh Zara, niöwödi:awak neh Thamar- Pharez hode'döhsö' neh Esrom- Esrom hode'döhsö' ne Aram-
Aram hode'döhsö' neh Aminadab- Aminadab hode'döhsö' neh Naasson- Naasson hode'döhsö' neh Salmon-
Salmon hode'döhsö' neh Booz, neh Rachab ho:awak- Booz hode'döhsö' neh Obed, ne:' neh Ruth höwö:de'dö'- Obed hode'döhsö' neh Jesse.
Jesse hode'döhsö' neh David, neh gowähgo:wa:h - David, neh gowähgo:wa:h hode'döhsö' neh Solomon, ne:' neh höwö:wök neh Urias ya:e' jo'gë:ö'.
Solomon hode'döhsö' neh Roboam- Roboam hode'döhsö' neh Abia- Abia hode'döhsö' neh Asa.
Asa hode'döhsö' neh Josaphat- Josaphat hode'döhsö' neh Joram- Joram hode'döhsö' neh Ozias-
Ozias hode'döhsö' neh Joatham- Joatham hode'döhsö' neh Achaz- Achaz hode'döhsö' neh Ezechias-
Ezechias hode'döhsö' neh Manasses- Manasses hode'döhsö' neh Amon- Amon hode'döhsö' neh Josias.
Josias hode'döhsö' neh Jechonias, koh neh dë:nödë:nö:de:', ne'ho:öweh tšiga:wi's neh saöwödi:a' neh Babylon,
Ne:' no:nëh ne'hoh tšiöwödiya'te:h neh Babylon, Jechonias waode'dö:' neh Salathiel- Salathiel hode'döhsö' neh Zorobabel-
Zorobabel hode'döhsö' neh Abiud- Abiud hode'döhsö' neh Eliakim- Eliakim hode'döhsö' neh Azor-
Azor hode'döhsö' neh Sadoc- Sadoc hode'döhsö' neh Achim- Achim hode'döhsö' neh Eliud-
Eliud hode'döhsö' neh Eleazar- Eleazar hode'döhsö' neh Matthan- Matthan hode'döhsö' neh Jacob.
Jacob hode'döhsö' neh Joseph ne:yo:' neh Mary, ne:' höwöde'dö' neh Jesus, neh Christ höwöyasdöh.
Da:h ne:' neh gagwe:göh heh niyo:waji:yäne:t, johsa:' neh Abraham koh heh niyo:we' neh David, washë:h ge:ih sga:e' niyo:waji:yäne:t- ne'hoh, dejohsa:' neh David, koh heh niyo:weh neh Babylongeh saöwödi:a', washë:h ge:ih sga:e' niyo:waji':yäne:t- ne'hoh, koh, dejohsa:' neh saöwödi:a' neh Babylon, koh heh niyo:weh neh Christ, washë:h ge:ih sga:e' niyo:waji:yäne:t.
Da:h ne:', dih, neh sa:nö:gä:t neh Jesus Christ, në:dah niyawë:öh- ne:' neh ho:no'ëh Mary tšionödi:wihsa'öh nëodinya:k neh Joseph, ahsöh, shöh, da'deonö:di'he'öh, öda:dega'ëyö:' shöh heh de'jagoya'dosga'a:h, ne:' ne'hoh niyoye:ëh Notwaishädogëhdi'.
Ne:', dih, neh Joseph, ne:'yo:', heh tgaiwaye:i' niögwe'do'dë:h, heh të'ëh de:ogayës na:shagohsënö:etgë't nögwe:neh, hawe:'öh, odahsehdö:'geh ëskeya:tga', ëtkeyadöšö:' heh ëskeya:tga'.
Ne:', dih, neh ahsöh deaya'dowehda:nö:' në:gëh, näh nö'ö:wëh, hoöya'geo:nö' Naya'dagwëniyo' o'ta:da't he:agat, oi:sëhdagöh, hawëöhse:h, ha:wë:h, "Joseph, i:s, neh ya:awak neh David, së:nöh ëhsahjök na:shego' neh Mary neh desni:h, neh së'ëh, heh niyagoja'daje:ëh heh de'jagoya'dosga:'ah ne:' ne'hoh jawehdahgöh Notwaishädogëhdi'.
Ne:' najinöh nëyö:de'dö:', Jesus, [tshagoya'dagwas] ëe:šasdök; ne:', së'ëh, ha:öhwö' ëtsagoya'dagwaö' nö:gwe'da' hega:yë' nodi:wane'akshä:'shö'."
Gagwe:göh në:gëh ne'hoh niyawë:'öh, neh no'gai:waye:ih neh tosnye:'öh Na:wëni:yo', ne'ho:gwa:h howënitgëhdahgöh haya'da:dek, nodogësda:niak, ha:wë:h,
"Në:dah ne'hoh në:yawëh, ne:' neh yagö:gwe'da:se:' ahsöh goya'da' wa:dö:', ëyeneö'he't- ne:', koh, ë:öwöde:'dö:' na:jinöh- ne:', koh, ë:öwöyastak, Emmamuel- ne:' gë:döh, neh dega:wënö:denyö:', Dedwa:di:h Na:wëni:yö'.
O:nëh, naeh, neh Joseph sa:tgëh hoda'önö', ne'hoh na:oyënö:wëh no:öya'ge:onö' Naya'dagwëniyö' nio'nigo:'dës- ne:' neh do:gës, shöh, wa:odinya:k ne:'yo:',
Ne:', koh, ne të'ëh de'shagoyëde'öh heh niyo:we' saöwöde'dö:' neh jagode'dö:göh- ne:' neh Jesus höwöyasöh.oiwa' 2

Ne:' no:nëh neh Jesus tsënögä:t neh Bethlehem tganö:dayë', heh tganökdayë' neh Judea, ne:' dwëni:shäde:nyök tšigowägo:wa:h neh Herod, näh nö'ö:wëh, tgähgwitgësgwa:h daënehdak neh hö:gweh, neh ha'de:yöh hodi'nigöëyëda's, Magi hadiyasöh, ne'hoh hodiyöshö' neh Jerusalem.
Honë:h, "Gaëh ne:gë' neh honögädöh neh gowähgo:wa:h neh Jews nionöëjo'dë'? Ne:', së'ëh, ne'ho:öweh tgähgwitgë'sgwa:h wa'agwagë' neh hojisö'da'- ne:', koh, ne:gë' wa'agwayö'dak nëshagwadënöyëös.
ne:', dih, no:nëh neh Herod, neh gowähgo:wa:h shaiwaökö' në:gëh, we:so' o'to'nigöëhgwë'- hae'gwah, koh, gagwe:göh neh ö:gweh heganödayë' neh Jerusalem.
Ne:' dih, no:nëh shagöya'de:ek gagwe:göh neh ha:digowa:në's hadiya'dötwas, koh neh shagodi:yadönih neh gëjohgwa'geh, hagöyaödö' "Gaëdi'gwa:öweh nöënögä:t neh Christ?"
Ne:', koh, ni:s, neh Bethlehem, hë:öweh joë:jade' neh Juda, të'ëh, naeh de'shostöh heh ni:yöh neh ganökdayëdöh neh Juda- ne:', së'ëh, ni:s geh ëtayagë't neh Tënöhdö:', ne:' ëtagöyënöhdöni:ak hagögwe'da' Israel.
Da:h o:nëh neh Herod odahsehdö'geh heh hagönö:göh näh neh ö:gweh neh Magi, hagöiwadahgwahse:h heh niyowa'geh tsa'oyëdete't hojihsö'da'?
<<Hagöhö'öh>> ne'hoh haënöhgeht neh Bethlehem, ha:wë:h, "Swahdë:dih, swaiwi:sa:k neh dogë'ö:' heaya'da:de' neh ha:ksa'a:h- ne:', koh, no:nëh ësheswagë', dëtsgwaonya:ne' koh- ne:' näh i:' neh ne'hoh hage:'- <<aeyayë:ës>> näh i:'ah.
Ne:' no:nëh honö:gëh henöyeënö' neh gowähgo:wa:h, honöhdëjö:h- da:h näh nö'ö:wëh, ne:' sha'gajihsö'da:t todigënö' tgähgwitgë'sgwa:h, oëdö:gwah heyawenöh heonenö:jë'- ne'hoh heyoë'he'öh he:tgë:gwah odogëhdöh të'jö' neh ha:ksa:'ah.
Ne:' dih, no:nëh sa:di:gë' neh hojihsö'da', ne:' neh ha'deyodo'k we:so' waönödöhöë'.
Ne:' koh, no:nëh ne'hoh heodiyöh heh tganöhsot, höwögëh neh haksa:'ah, ne:', koh, neh Mary, neh hono'ëh- ne:', neh hodiya'jenë'öh, höwödënöyëni:h- ne:', koh, neh honäwe'sägwëh hë:öweh iwa:t neh honöshënönyoshä'- höwögeöni:h, höwöwi:ö', jitgwä'ä' na'awisdo'dë:'- ne:', koh, neh osowa'dah ga:sënöga'öhshö'öh, frankincense, koh neh myrrh gaya:söh.
Da:h ne:', dih, ne ha:wëni:yo' hagö:owi:h neh osëhdagö:gwah ne:' na:gëö:k ne'hogwah te'shonenö:' heh të'jö' neh Herod- ne'hoh heshonenöh tonöëjade', o:ya'ji:gwah heshonehdahgöh.
Ne:' no:nëh tšishönöhdëjö:h, ne:' nö'ö:wëh, o:nëh neh gëöya'ge:onö'shä' neh ha:wëni:yo' o:yëde't hodadönih haya'da:de' neh Joseph, oesëhdagö:gwa:h- hawëöhse:h, desda't, dehša'da'k neh ha:ksa:'ah, koh neh hono'ëh- swade'goh Egypt joëjade' heswade'gwashä:'- ne'hoh shöh hëhsi'jö:da'k heh niyo:we' hësgö:owi'- ne:', së'ëh, neh Herod ëoya'dihsa:k neh ha:ksa:'ah, neh a:iwahdö't hö:he'.
Da:h ne:', dih no:nëh detoda'öh, heagö:' neh ha:ksa:'ah, koh neh hono'ëh, neh söeh- ne'hoh heawenöh neh Egypt joëjade'.
Ne'hoh shö:h të'jö' heh niyo:we' heawe:yöh neh Herod- ne:' ne'hoh niyawë'öh, oiwayei'öh neh hawë:nö' haya'da:de' neh hodogësdani:ak, hawë:h, "Egypt-geh hëshehögöh neh he:awak."
Da:h ne:' dih neh Herod, no:nëh shaëninö:dok, ne:' gwa:h neh höwödëdonya'döh näh neh ö:gweh neh Magi, ne:' neh ha:'deyodo'k <<o'tadenyë'dö:k wa:dëha't>>, koh jogö:dahgöh, heh niyo:we' tših waeh sa:iwahshëöwi' ne:' hagöiwadahgwahse:h näh neh hö:gweh neh hadiyasöh.
O:nëh oiwayei'öh neh ho:syë'öh neh hodogësdani:ak Jeremiah, heh hawëh,
Ne:' hë:öweh neh Rama höwödiwënögöh, dënöhsë:twas- ne:', koh, niënösdë:önyö'- weso:', koh, hënö:dënö's- Rachel deöwönösdënih neh hadiksa:'shö'ö:gëö'- të'ëh, koh, da'aöh a:yagogayëh dayago'nigödönyö:', ne:' gaiönih heh de'shënöhe'.
Da:h ne:', dih, no:nëh tšiawe:yöh neh Herod, nëh nö'ö:wëh, neh gëöya'ge:onö'shä' neh ha:wëni:yo' oesëhdagöh <<waoyahdadoga'te't>> haya'da:de' neh Joseph, Egypt hëöweh, hawëöhse:h, Desda't, dehša'dak neh ha:ksa:'ah näh <<nihsa:sgwa'>> nä:öwönyo' neh ha:ksa:'ah.
O:nëh deto:da'öh, deto:ah neh haksa:'ah, koh neh hono'ëh, ne'hoh nä'detonenö:h honöëjade' neh Israel.
Ne:', gwa:h, no:nëh shaiwaök ne:' gwa:h neh Archelaus detënöhdö:' neh Judea, ne:' <<shoja'dö:dahgöh neh ho'nigëä:h>> Herod, o:nëh hohjö'öh neh ne'hoh hosae:'- ne:', dih, o:nëh shotga:ëgwëh, ne'hoh heawenöh Galilee joëjade'.
Ne'hoh, dih, heoyö:h, heonögä:döh hetganö:dayë' neh Nazareth gaya:söh- ne:' neh oiwayei'öh heh niodiwënö:wë'öh neh hodidogësdanöni:ak, ne:' Nazarene ëöwöya:sta:k.oiwa' 3

Ne:' dwënishädenyök hoyö:söh John neh Baptist deodiogwah dö:je' he:öweh deadinögenyö' neh Judea,
hadö:ne', Dösaswadenih neh swa'nigöë'geh- ne:' së'ëh neh gëöya'geh oi:wa'geh neh dwënöhdö:' shägwëniyo' o:nëh o'gayö'.
Ne:' së'ëh në:gëh ho:dö:h nosnye'öh nodogësdanih, Esaias, neawë:h, Ne:' na:wënö' hoiwanodajë's he:öweh deadinögenyö' swadëšönih hë:awenö:jë' Naya'dagwëniyo', ëyodogëhdanö:k hoadenyö'.
Ne:' sha:ya'da:t neh John, hošönya'dö:nö' neh ganya'sgwa:t oëhdä'- ne:', koh, neh gënö:h ga'hehsa' deotwahëh- ne:', koh, ia:s nogwëyo'da', locust, gaya:söh- o'nöhgö:t, koh, owënö', neh gahadagöka:'.
Ne'hoh heonenö:h he:öweh ite's Jerusalem tonöhdëjöh, gagwe:göh, koh, neh Judea, hae'gwah, gwa'hoh, neh wakdijë' neh Jordan.
Ne:', koh, ne'ho:öweh neh Jordan wa:göyeä'dahgwë' neh baptism- ne:' deonödöhiyë:h hodiwane'agöh.
Ne:', gwah, no:nëh sha:göyë' honötga'de' neh Pharisees koh neh Saducees hodiyö:h ne:' nëögöyeä'dahgwë' neh batptism, hagöyëöhse:h, Oh i:s, ga:wajiyäde' nodeshaesdatgö', söh ë'tši'nigöëdadöh naeswa'nyagës neh ganö'kwëshä' da:we'?
Ne:', dih, neh swaio'döshä' yë:dehdö:k heh dogë:s dejiswë'nigöëdenyöh.
Sënöh, dih, ëdiswihneh swënöhdönyöshägöh, ne:' së'ëh ni:', heh Abraham shagwa'nih- ne:' së'ëh, ne'hoh no'gwäös, hogwenyö:h Nawëniyo' në:gëh ga'sgwägeö' na:göya'dagesgö' ne:' aoksa'da'shö'gëö:k neh Abraham.
Ne:', dih, o:nëh ne:wa' ne'hoh hega:e' nadogë' nokdeä'gëh neh gaidö'- ne:', dih, gaiönih, ha'degeödageh, ne:' të'ëh de'wayöta' noyiyoh, nëgëöja'gö:k- ne'hoh hëwöjö:k nojisda'geh-
I:', naeh, do:gës o'gwayeä'dahgwë' neh baptism o:neganos o'gyeä'dö:k, neh dösaswë'nigöëdeni'- ne:', gwah, ne:' nä:te' nö:'gë:', we:so' ha'hadeshä:t, naeh, hehiwa:gyëh ni:' të'ëh, koh, ni:' ta'degye:i' ögadiödahgö:k na:kawi'se:k nödahgwah- haöhwö', naeh, ësheswaye:ä'dahgwë' neh baptism, ne:' ëöjeä'dök Notwaishädogëhdi', koh nojisdë'.
Ne:' ha:' nagaehdawakta', ne:', koh, neh tgagö:t ëtasahda'jih he:öweh hatgwa'esta' ne:' nonö:ja ëöyeä'dak neh de'wa'swas nijisda'.
O:nëh ne'hoh netawenöh neh Jesus, ne'hoh da:hdëdi' neh Galilee, heoyösöh neh Jordan, he:öweh nie's neh John, ne:', hae'gwah nëoyeä'dahgwë' neh baptism.
Ne:' gwah, neh John waoisdë' ne:' na:wëh, i:' ne:gë' de'yödöëjö:h asgyeä'dahgwë' neh baptism- ne:', gëh, ni:s o'sgya'dowë't?
Ne:', dih neh Jesus dishowënö'sägwëh, hawëöhse:h, Nyögwa'shöh- ne'hoh, shöh, niyawëh ne:wa', ne:' së'ëh, oiwayësdöh hedwaya'dade' nëdwaiwayeit gagwe:göh neh gaiwisa'hö' hödayeiwayeis. O:nëh do:gës hogaya'se:h.
Ne:' neh Jesus no:nëh ne:' shaöwöyeä'dahgwë' neh baptism. Wa'ogödajë' dëtoniöhgäwë:döh honegö'- da:h, o:nëh nënö'öwëh, o:nëh shöh, koh, deodehoöjä'se:h neh gäöya'geh- ne:', koh, no:gëh Notwaisö' Nawëniyo' jöda'wa:' göshenë' igëh, neh dawada'së:t- ne:' ne'hoh odëdösöh haya'dade'.
Nëdah, koh, nö'ö:wëh, dagawënitgë't neh gëöya'geh, wadöh, ne:' në:gëh heawak, ne:' neh we:so' henoöhgwa', ne:' tgaye:i' aknigöiyoh haya'dade'.oi:wa' 4

Da:h o:nëh Notwaishä' waoya'te:' neh Jesus heh jöëjade' neh de'enögenyö', ne:' nëöwödënö'geät naöwö'nigodago', hanishe:onö' ne'hoh nëöye:'.
Ne:', dih, no:nëh ge:ih niwënishäshëh, ge:ih, koh, niwahsödashëh, sha'dawëdöjëhdöh, sha'ga:t neh ne:', o:nëh hodöswe'danih söh.
Da:h o:nëh waoya'dowë:t neh shago'nigodagwas hawëöse:h, ne:' neh jë:gwah i:s ya:wak Nawëniyo', jiwisas, në:gëh ga'sgwa:'shö'öh, oähgwa' ëwödö'šö'.
Ne:', dih, neh detosnye'öh, ha:wëh, ne:' neh ga:yadö', ne:' nö:gweh, të'ëh oähgwosga'ah ta:yagönhehgö:k- ne:' gwah na'deyowënö:ge:h neh tgayagë's hahsaga:ën Nawëniyo'.
O:nëh, dih, nanishe:onö' ne'hoh hwaoa:' heh tganödayë' onödadogëhdi', ne'hoh hwaoädë' ganöhsagë:ya:t heyödënöyëdahgwa'.
Ne:', koh, nawëöhse:h, ne:' neh jëgwah do:gës i:s ya:wak Nawëniyo', ho'sadaja'dën gayadö', së'ëh, Ëshagoihwisa:s noya'geonö'shä'shö', dëyesë'nyadö'- ne:', koh nadis'ohda'geh tgagö:n dëyesaya'dahgwa'dak- jëgwah, së'ëh, shöh, ha'dëhsasi'doyët neh ga'sgwa:'geh.
Jesus hawëöhse:h, ne:' gayadö' ae', sënöh ësadënö'geät naesnigodago' Naya'dagwëniyo', neh Yawëniyo'.
Oh nae' nanishe:onö' ne'hoh hwaoa:' honödade', ne:' na'deyo:do'k onöde:s- ne:' höwödani:h gagwe:göh heh nionöëja's neh gowähgowa:shö' neh yöëja'geh, koh heh niyodiyë' neh degaëhsëöhgwanö'.
Ne:', koh, nawëöhse:h, Gagwe:göh ëgöyö' në:gëh, jëgwah ësadaja'je:nët, ësgadënöyëös.
O:nëh neh Jesus hawëöhse:h, Sadö'ne:k, gishöneh hösa:se:', senishe:onö'- ne:', së'ëh, ne:' gayadö', tgagö:n ne:' aeyesadënöyëni:ak Naya'dagwëniyo' Yawëniyo' haöho'geah ne:',shöh, ëyesiwayënia:k.
O:nëh hotädadöh nanishe:onö' haya'dade'- ne:', koh, näh nö'ö:wëh, hadiöya'geonö' wa:diyö', o'töwösnye:'.
Ne:' no:nëh neh Jesus sha:iwaök neh John höwöhodö' ödadehodöhgwa'geh o:nëh ne'hoh heawe:nö:h neh Galilee.
Ne:', koh, honögägwëh neh Nazareth, ne'hoh hotgödahgöh heshonögä:döh Capernaum, ganyodäk'ah heh tonöëjade' Zebulon, koh neh Nephthalim.
Ne:' no'gaiwaye:ih neh hosnye'öh hodogësdanih Esais, ha:wëh, 
Heh jöëjade' neh Zebulon, koh heh jöëjade' neh Nephthalim, tganyödäkdaje', sgëhödigwah neh Jordan, Galilee, otonöëjo'dë'shö' ne'hoh tadinöge'-
Nëh nö:gweh nohsödagöh hëni'jö' hodigë:h deyohatešowa:nëh- ne:', koh, he:öweh tëni'jö' neh ge:ya't nodënoshägöh hodiya'dowë'öh neh deyohateh.
Ne:' ne' ho:öweh neh Jesus tohsa:' neh wa:dëtahas ha:döh, dö:saswë'nigöëdenih, ne:', së'ëh, neh gëöya'geh oiwa'geh neh dwënöhdö'shägwëniyo', o:nëh o'gayö'.
Da:h ne:' neh Jesus i:e' ganyödäkdaje' neh Galilee, wa:gögë' de:yasheh, deyadënöde:'- Simon, ne:' neh Peter höwöyasta', ne:' koh, neh Andrew neh deyadënöde:'- yada'eoa'neh ganyödä:'geh- ne:', së'ëh, hnijo'ya:s nö[n]iya'do'dëh.
Ne:' nagöyëöse:h da:kninödä:jeëh- ne:', koh, ni:' ëknišöni', ne:' ëjisnijo'yakse:k nö:gweh.
Ne:', dih, o:nëh, shöh, koh honötga'wëh nonö'ä:'shö', höwönödäjesöh.
Ne'hoh heohdëjö:h, shagogë:h o:ya', koh, de:yasheh deyadënöde:'- James, Zebedee ho:awak, ne:' koh, neh deyadënöde:', John- ga:öwögöh hadi'nön, deyënödih neh Zebedee, nöwö'nih, shënö'eönyöh- ne:' neagönögösöh.
Ne:' neh wa'ogödaje' honötga'wëh nodiöwö', koh, nöwö'nih, höwönödajesöh.
Ne:' neh gagwe:göh titawehdöh neh Galilee- wa:göiyönyanö:s tënötgënisahdahgwanöh- hagödëniajë's, koh, neh gaiwiyosdak, neh gëöya'geh oiwa'geh nedwënöhdö'shägwëniyo'- ne:', koh, neh shagöjë'danö' gagwe:göh heh nö'gaho'dë's neh ganöhsodaiye's nögwe:neh.
Ne:', koh, nöwösënö:gëh, tigagwe:göh ho'dwadiogwat heh jöëjade' neh Syria- ne:', koh, ne'hoh heöwödiya'te:h haya'dade' gagwe:göh nodinökdanönih, notgaho'dë'shö' nonöhsodaiyö:' neh deonödöhöganyahdöh- ne:', koh, heh niyö:h honöjëni:h, honöjenöwöhdöh- nanisheonöh- ne:', koh, neh de'jöhe', gye:h, heh yeya'dayëdajë's- da:h ne:' neh shagöjë'danö'.
Ne:', koh, nöwönödäjë:söh gëjöhgowa:nës nö:gweh, ne'hoh tonöhdëjögwëh neh Galilee, koh neh Decapolis, koh neh Jerusalem, koh neh Judea, ne:', koh, gye:h neh sgëhödigwa:h neh Jordan.oiwa' 5

Ne:' no:nëh shatgato' neh gëjohgowa:nës, he'tgëh heawe:nö:h, honödade'- ne:', koh, no:nëh shajë' höwöya'dowë'öh nagöiönyani:a'k.
O:nëh hohodögwëh hahsaga:ën, hagöyönyani:h, ha:wë:h,
"Godë:öh neh godadegëh heh wa'odëste't neh gotwaishä', ne:', koh, heh ehda'geh godadönih- ne:' së'ëh, gowëh neh gëöya'geh oiwa'geh neh dwënöhdö'shägweniyo'.
Godë:öh neh yödënö's- ne:', së'ëh, naeh neh dëyödahnigödë'.
Godë:öh neh go'nigö:ënidës- ne:', së'ëh, ëyagowëste't heh yöëjade'.
Godë:öh neh ne:' godöswe'danista', ne:', koh, yea'datësta' nöyeiwayeis heh nigaiwisa'hö'- ne:', së'ëh, nëyagohda't.
Godë:öh neh godidëöh- ne:' së'ëh, nöyegä' nëjödadidëh.
Godë:öh neh de'ta'gwisdë' dë'aowe' newaetgë' gawënyahsa'geh- ne:' së'ëh, nëöwögë' Nawëniyo'.
Godë:öh neh jeiwašönih neh sgë:nö' tagaiwiyoak- ne:' së'ëh, nëyeyasö:k, Hawëniyo' hoksa'da'shö'.
Godë:öh nödahnöhgötah ne:' tgaiönih hegoiwayeisdöh henigaiwihsa'hö'- ne:', së'ëh, gowëh neh gëöya'geh oiwa'geh neh dwënöhdö'shägwëniyo'.
Swëdë:öh në' i:s nonëh ëye'tšinöhgödë' nö:gweh- ne:', koh, nëye'tšigë'šöni'- ne:', koh, na:'dewaetgëshägeh ëye'tšiwa'ista:k, ëye'tšiyënowëhdani:ak, ne:' ëjöiwa'gëök heh desgwaiwagane:'.
Jö'eshah, ne:', koh, na:'deyödohk jadöhöëh- oiwanëh, së'ëh, ëdiswatganya'gë' neh gëöya'geh- ne'hoh, së'ëh nitöwödinöh göta'k nodidogësdanöni:ak noëdögwah heswaya'dade' honödö'öh.
I:s ne'hoh nojike'da' heyöëjade'- ne:' gwah, neh jë:gwah ëyotgëhsö:k nojike'da', anë:t gayeä'dak nësgajike'dagë:t? Ne:', waeh, neh de'ta'gwisdë' tösawadis, ne:', shö:h, nasdeh hëwöjö:k- ne:', koh, dë:nësgë'šök nö:gweh.
I:s neh deyohatësdahgöh heyöëjade'- ne:' nonödagëya:t ganöndayë' de'aöh awadahsit.
Të'ëh, hae'gwah ne'hoh de'eyëno'dë:h nö:gweh, nayödega't neh yötšisdodahgwa', ne:', koh, ne'hoh ösayeyëh ga'nöhgwagöh- ne:' gwah, gë:s ne'hoh wa'enyodë' hë:öweh yenyodahgwa'- ne:', koh, neh gagwe:göh o'jagohate'dë', heniyögwe'da:ge: ö:gyeh yeyëhsë'.
Së:nöh ne'hoh nëswa'nigo:'dëök, ne:' ögyöhdahgök nösagiwahdö't neh gayaneshä'- doga't ne:', gi'shëh, heniodiyeänö' no'didogësdaniak- të'ëh ne:' de'a'gyö'dahgöh nagiwahdö't, ne:' gwah, nëgiwayeis gagwe:göh.
Ne'hoh, dih, nëyo'dëök, dëyohete:ak neh deswahateshä', headiga't nö:gweh- ne'hoh nödawe:hdak a:digë' heniwiyoh neh swaio'dashä'shö'- ne:', koh, neh dëöwöëh sëönyö:' neh gayaneshä'- doga't ne:', gi'shëh, heniodiyeënö' nodidogësdaniak- të'ëh ne:', gi'shëh heniodiyeänöh nodidogësdaniak- të'ëh ne:' de'agyö'dahgöh nagiwahdö't, ne:' gwah, nëgiwayeis gagwe:göh.
Ne:', së'ëh, gaiwagwëniyo' o'gwëös, heh niyo:we' neh gëöyade', koh heyöëjade' ëgaiwahdö', de'joisa:tah, nagwas heyoiwastöh neh gayaneshä'geh, të'ëh tagaiwahdöh, heh niyo:we' gagwe:göh ëgaiwayeih.
Ne:', dih, neh södi'gwah na'ot dëöiwait sga:t, heyoyaneshästöh, në:gëh neh gaiwihsa'hö', ne:', koh, nëshagiönyë' nö:gweh, ne:' ne'hoh nöyeyëno'dë:ak, ne:' neh ëtöwöswat hë:öweh dwënöhdö:'shägwëniyo' oiwa'geh neh gëöya'geh- ne:' gwah södi'gwah na'ot nö:gweh ëöiwayeis, ne:', koh, nëshagoiönyö' ne:' ne'hoh nëyagoyënöwëh, ne:', naeh, neh ne:' ëtöwögowanë't hë:öweh dwënöhdö'shägwëniyo' oiwa'geh neh gëöya'geh.
Ne:' së'ëh, no'gwëös, ne:' nëgëök de'oähdö:' heniswaiwaye:sdöh henigaiwisa'hö', naeh heniadiyëno'dëh heh Scribes, [hadiyadö:'] koh neh Pharisees, të'ëh de'ga:tga:' ne'hoh ödeswayö'dak naeswayö' he:öweh tgayë' neh dwënöhdö'shägwëniyo' oiwa'geh neh gëöya'geh.
Ne:' neh swaiwö:gëh, tënödö:k no:nëhjih tënöhenyök, së:nöh ëhsajöh- ne:', koh, neh södi'gwah na'ot ëöjö:', ne:' neh o'todöëö' no:nëh dëöwaya'dowet.
Ne:' gwah, no'gwëös, Södi'gwah na'ot ëonö'kwa's neh deyadënö:de:' , ëgä:ok de'ta'gwisdë' de'tgaiönih, o'todöëö', neh gashë'geh- ne:', koh, neh södi'gwah na'ot ëöwö:s, De'sa'nigöt de'snigöiyöh, ne:', nae, no'todöëö' nanisheonö'geh jödeka'.
Ne:', dih, gaiönih, jë:gwah, no:nëh ne'hoh ëshe:' neh satgë:ya:t he:öweh tganiyöt neh yeya'dötwata', ne'hoh hëjisasha:t heh yaiwagë'se:h neh degadënö:de:',
Ne'hoh, shö:h, ijë:h neh satgë:ya:t heganiyöt neh yeya'dötwata'- ne:', koh, neh sahdë:dih- ne:' desajeë:t nëjijadiwašöni' neh dejadënö:de:'- da:h, ne'hoh niyo:we', o:nëh waeh dëtše', ne:', koh, ësatga' neh satgë:ya:t, ëšënëda't neh desaya'dowehdöh.
Gödajë' sajadiwašönih neh yeyenö:h, nahsöh do:gëh jataine'- jë:gwah shö:h ne'hoh neh dejidogë'öh ne'hoh hëyatge' haya'dade' neh da:ya'doweta'- ne:', koh, neh da:ya'doweta' hëyatga' heya'dade' neh shagoyenäs- ne:', naeh, ëyahodöh.
Do:gës o'göyëös, të'ëh de'ta'gwisdë', tödagayeä'dak dödašagë't, heh niyo:we' hësegäho', nagwas heyoiwastöh.
Swaiwö:gëh, tënödö:k nonëhjih tënöhenyö:k, së:nöh dëhša'da:k-
Ne:' gwah, no'gwëös, ne:' neh södi'gwah na'ot ëshagotga:to' neh yeöh, ne:' ë:nöhdönyö' naodigë'es, o:nëh, naeh, toyë'hi'öh, deya'dahgwëh nawënyasagöh.
Ne:', koh, neh jë:gwah neh šënehgöh sega:t ësaiwane'akdë', ëtsdahgwat- ne:', koh, neh sih ho'sadih- ne:', së'ëh, sashënönyashä' ni:s, neh sga:t ödesadägwas neh ša'da'geh heh niyo:we' sisdanöh- naeh heh niyo'dëh naša'dagwegö:jë' hanisheonö'geh hawa'sëhdö:k.
Ne:' koh, neh jë:gwah neh šenehgöh sisohda' ësaiwane'akdë', ija'k neh nene:'- ne:', koh, neh sih ho'sadih- ne:', së'ëh, sashënönyashä' ni:s, neh sga:t ödesadägwas neh ša'da'geh, heh niyö' sisdanöh- naeh heh niyo'dëh naša'dagwegö:jë' henisheonö'geh hawa'sëhdö:k.
Ne:' neh wëöhse:h, ne:' neh södi'gwah na'ot ëtšagotga' ne:yo:' ëshagoyadöšö' heh sashagotga'-
Ne:' gwah, ni:' no'gwëös, ne:' neh södi'gwah na'ot ëtšagotga' ne:yo:', ëgëök ne:' de'tgaiönih naöwöya'dö:di', haöhwö' dashagonöhdö:s naöwöya'dö:di'- ne:', koh, neh södi'gwah na'ot ëshodinya:k neh jödadatga'wëh, ne:', naeh, notaya'dak.
O:ya', koh, ne:' neh swaiwaögëh, tënödö:k no:nëhjih, së:nöh dëtšiwadenih nësaiwihsa'ö:k neh dësanoöhgwanyök haya'dade' Nawëniyo'- ne:' gwah, noiwagwe:göh ëehsiwayeisdania:k.
Ne:' gwah, ni:' no'gwëös, së:nöh ha'gwisdë' ëswaiwaniyë:dak, neh agwana'ot ëswi'- të'ëh, hae'gwah, hegëöyade'- ne'hoh, së'ëh, të'jö' Nawëniyo'-
Të'ëh, hae'gwah, heyöëjade'- ne:' gaiönih, ne:' deoshädahdöh- të'ëh, hae'gwah, neh Jerusalem- ne:' gaiönih he:ne' hohnödayë' noya'daneägwat gowägo:wa:h.
Të'ëh, hae'gwah, tasiwaniyëdak neh sanö'ë'geh- ne:' gaiönih heh të'ëhde'sagwenyöh jonöhge'ät nöwö'da'ë', doga't jësda'ë' asöni'.
Ne:' gwah, henëyo'dëök neh dëswatëönyök, ne'hoh, ne'hoh- të'ëh, të'ëh. Ne:', së'ëh adi'gwah na'ot ëga:t në:gëh neh hogwah dwehdahgwa' haya'dade' na:'nigöetgë'.
Swaiwaögëh, tënö:dök no:nëhjih, ne:' noga:' ha'dë:kne:' noga:'- ne:', koh, nono'ja' ha'dë:kne:' nono'ja'.
Ne:' gwah, ni:' no'gwëös, Së:nöh ni:s ne:' dëjiswaiwa'sägwat newaetgë'- ne:' gwah, neh södi'gwah na'ot ë:nisohdagwëhdaë' ëyagoek šënehgögwah sadahosgwa'geh ësatgaëgo', ne:' ne:wa' neh sgagä:digwah ëo'de'säyëste's. 
Ne:', koh, neh jë:gwah nö:gweh ëyayenö:', gayaneshä' ëyayeä'dahgwë', ne'hoh nëdwehdak dëya'nyohse:' neh saja'dawi'shä', hayenöh, shö:h, hae'gwah, neh sahgwa:sta'.
Ne:', koh, neh södi'gwah na'ot ëtšënöhdö:s, naesne:' sga:t heyotgatwëh, isne:h, dekni:h ha'deyotgatwë:k.
Hesöh nö:gweh nëya'negë'- ne:', koh, neh ögweh nëyata'döhine', së:nöh dëesadihsadenya's.
Ne:' neh swaiwaögëh, neh tënödö:k, ëehseswaëhse:k- naeh, neh ya'nigöëswaës.
Ne:' gwah, ni:' no'gwëös, E'tšinoöhgwa'seak nayanigöëswaös- ne:', koh, ne:' tšiyadöešöhgwa'seak nayagodä'swiyoak, neh yödöešöhgwa' naesadä'swaetgë't- ësheya'dageha' nösaswaös- ne:', koh, nësheyadënöyëniak nösagë'šoni:h, koh nösanöhgöta'.
Ne'hoh nödawehdak, ne:' ösaoksa'da'shö'gëök neh Sheswa'nih, gëöya'geh të'jö'- ne:', së'ëh, toiwa', heh jagoägwitgë'se:h neh goiwane'göh, koh neh yagögwe'diyo'- ne:', koh, toiwa' heh gosdëöjë'seh heh goiwayeisdöh, koh neh de'agoiswayeisdöh.
Ne:', së'ëh, neh jë:gwah nëshenoöhgwa:k nösanoöhgwa', ana'ot, nö:h, ësatganya'gë'? të'ëh, gëh, hae'gwah, ne'hoh deadiyëno'dëh neh [shagodigä:döh] hadiwisdeoes?
Ne:', koh, neh jë:gwah ne'shö:h, dëye'tšinö:nyö:k neh deswadënö:de:' gaë:öweh në'deye'tšiwagënyöh, noya'shö:'öh? të'ëh, gëh, hae'gwah ne'hoh deadiyëno'dë:h neh [shagodigä:döh] hadiwisdeoes?
Ne:', dih, gaiönih, Swaiwayeisdök në' i:s, ëtšiswayeëök henitoiwayeisdöh neh Sheswa'nih neh gëöya'geh të'jö'.oiwa' 6

Swada'nigö:k no:nëh dëswaya'dowet nadanidëöshä', ëgëök ne'hoh de'swayeëh headigat nëh nö:gweh, ne:' aeswanönë' nöye'tšigënö:'- ne:', së'ëh, neh jë:gwah ne'hoh nëswayenö:wëh, të'ëh taesheswanya'gëh neh Sheswa'nih, gëöya'geh të'jö'.
Ne:' dih gaiönih, no:nëh dëhša'dowet nadanidëöshä', së:nöh ëhsëö'da:t neh gawëni:s oëdö:gwah, naeh heniadiyeha' neh da:di'nigöë'se:', noya' honötgöhsödahgöh, he:öweh hënödënöyëdahgwa', ne:', koh, hedeyönödagwëdenyö', ne:' neh daöwöjëhsëönyö:' nö:gweh. Do:gës o'gwëös, ne:', nae, nodiyenö:jë' nonötganyakdih.
Ne:', dih, ni:s no:nëh ësheyö' neh dësheya'dowehdë', së:nöh ëyönöhdök neh tšitgwadigwah sesohdödahgöh heniwajeha' neh šënehgöh.
Ne:', gwa:h, ni:s, no:nëh dëdheya'dowehdë', odahsehdö'geh ägëök- ne:' koh, neh Ya'nih, nah gëh neh odahsedö'geh, ne:' ëšaganya'gë' neh të'ëh de'jodahsedö'geh.
Ne:' no:nëh ëhsadënöyë:', së:nöh ne'hoh nëšëno'dëök heniadiyëno'dë' da:di'nigöë'se:' noya:' honötgöhsödahgöh, ne:' së'ëh hadinöe's nënödënöyë:', ne'hoh deadida's heyödënöyëdahgwanöh, ne:', koh, hewata'šö', heganödayëdo', ne:' naöwödigë' nö:gweh. Do:gës o'gwëös, ne:' nodiyenö:jë', naeh, nonötganyakdih.
Ne:' gwah ni:s, no:nëh ësadënöyë:', ho'jöh nodahsehdö'geh sanökjë'- ne:', koh, no:nëh ëtšehodö:h, ëesadënöyëös neh ya'nih, nodahsehdö'geh hë'jö'- ne:', koh, neh ya'nih ha:gëh neh odahsehdo'geh ne:' ëšagönya'gë' ne:' të'ëh de'jodahsehdö'geh.
Ne:', dih, ni:s no:nëh ëswadënöyë' së:nöh ne:' ëswajeë'dak neh de'wadista' dejöhnë' nedahgwa' neh wa'esnyet, heh niadiyeha' neh deonödahsödaigöh- ne:', së'ëh, në:ne:h, ëtshögwatöda:t, neh weso:' hadisnyë's.
Së:nöh, dih, sha'dëhswayëno'dëök naeh ne:ne'- ne:' së'ëh, honöhdöhjiwëh neh Sheswa'nih, ne:' na'ohdë'shö' deyodöëjöh heswaya'dade' neh gao' nö'wödih nahsöh de'sheswa'negi:h.
Ne'hoh da:' dih nëswayeha:k, nëswadënöyë:' Gwa'nih, gëöya'gehshö' tši'jö', Dëyesöëhsëönyö:k heh nisahsënödogëhdi'.
Idweh ni:s neh saiwa'geh neh dwënöhdö'shägwëniyo'- ne:' koh ni:s henidisa'nigo:'dë:' ne'hoh niya:wëh neyöëja'geh, naeh henijo'dë:h neh gëöya'geh.
Dagyöh në:gëh wënishäde' na'dewënishägeh nögwa:hgwa'.
Ne:', koh, neh dödagwaiwa'sägwas, nögwaiwane'akshä', naeh ni:' hedejakiwa'sägwahse:h nökiwane'agih.
Së:nöh, koh, ne'hoh hësgwa:h hëjögwa'nigodago'- ne:' gwa:h shö:h, dagwaya'dö'nö:k haya'dade' na:'nigöëtgë'. I:s së'ëh, sa:wëh neh dwënöhdö:'shägweniyo'- ne:', koh, neh ga'hasdeshö' ne:', koh, degöësö:h, heyoiwada:jë'. Do:gës ne'hoh nöyawëh.
Ne:', së'ëh, neh jë:gwah dëjetšina'sägwas nö:gweh nodiwane'akshä', hae'gwah neh sheswa'nih neh gëöya'geh të'jö' dëtšeswaiwa'sägwas.
Ne:', gwa:h, në:gëök da'dejetšiwa'sägwahse:h nö:gweh nodiwane'akshä', të'ëh, koh, neh Sheswa'nih neh gëöya'geh të'jö' ta'dösasheswaiwa'sägwas.
O:ya', koh, no:nëh dëswëdojet, së:nöh ne'hoh nëswaye:h heniadiyeha' deadi'nigöë'se:', noya' honötgöhsödagöh, hadi'nigöëetgë's henionötgöhsayeäh- ne:', së'ëh, deënötg¨øhsasdaha', ne:' naëne' nö:gweh nëöwënötgato', deuonödöjehdöh, Do:gës o'gwëös, Ne:', naeh, nodiyenöjë' nonötganyakdih.
Ne:' gwa:h ni:s, no:nëh dësëdöyet, ëhsadohga:' neh sanö'ë'geh- ne:', koh, nësatgöhsoai'-
Ne:' nagëök de'oyë:det hedeyesagane' nö:gweh heh desëdöjehdöh- ne:', shö:h, neh Ya'nih, nodahsehdö'geh, ëšagönya'gë' neh të'ëh de'jodahsehdö'geh.
Së:nöh ëswadajöegëh nashënönyashä' neh yöëja'geh, he:öweh dageshä' koh nosgë'sä' gaetgëta'- heöweh, koh, nadinösgwaöh denögota' hegëhsade', ne:', koh, nadinösgwas.
Ne'hoh gwa:h, ho'swayëh neh swashënönyashä', neh gëöya'geh, he:öweh neh dageshä' koh nosgë'sä' të'ëh dë'wadietgë:ta'- koh he:öweh nadinösgwaöh të'ëh da'dë:nihsögata', të'ëh, koh, deadinösgwas.
ne:', së'ëh, he:öweh gayë' neh swashänönyashä', ne'hoh hae'gwah, nëgayë:dahk neh swënyasha'.
Ne:' deyohatesdahgöh neh yeya'da'geh neh yega:'- ne:' dih, neh jë:gwah wiyo:h neh sega:'geh, hehša'dagwegöh ëganöhö:k neh deyohatëshä'.
Ne:' gwa:h neh jë:gwah oetgë'öh neh sega:'geh, tiša'dagwegöh ëganöhö:k neh deyodahsödaigöh, Ne:', dih, neh jë:gwah neh deyohateshä', niwateša'dade' deyodahsödaigöh o'wadöh, neh gëh nöh, ha'deyodo'k deyödahsödaigöh?
Të'ëh de'söga:' nö:gweh neh deiyasheh aöwa'ha'shä'gëök- ne:' së'ëh gi'shëh, nëoswaëhsek neh shaya'da:t, ne:', naeh, neh de'ta'gwisdë' honöhdö' neh shaya'da:t. Të'ëh de'swagwenyöh neh dashoswadiwa'nyäniak Nawëniyo, koh neh Mammon, [nashënöyashä', igë.]
Ne:', dih, gaiönih o'gwëös dë:nöh ne:' dëswë'nigöhëgwanista:k hejöhe' adi'gwah na'ot ëswadekönia:k, ne:', gi'shëh nadi'gwah na'ot ëswanegeha:k- të'ëh nae'gwah neh swaya'da'geh, adi'gwah na'ot naeswašonya'dagö:k. Të'ëh, gëh, de'oähdanih heyagöhe', naeh henigaiwa' neh wa:göh- ne:', koh, neh yeya'da'geh, naeh našönyashä'?
Swatgaëöh neh ji'dë'öshö'öh ne:tgëhshö' wadijë's- të'ëh, waeh, de'wadiyëtwas- të'ëh, koh, de'wadiyëtwagwas- të'ëh, koh, yetgwa'esta'geh de'wadioes- ne:' gwa:h, naeh, nanödëh neh Sheswa'nih, gëöya'geh të'jö'. Të'ëh, gëh, de'swahdanih heniswaya'danö', naeh heniwadiya'danö'?
Söh na'ot heniswadih, ne:' ödagaiöni' neh naodadë'nigöhëgwani:ak hosagëis headögwe'dine's, detanökdö' nösayogëis?
Ah na'ot gaiönih ne:' deswadada'nigöhëhgweanista:k našönyashä'? Deswaya'dowehda'jih nono'ja' neh gaëdagöshö' awëöyä' heniyo'dëh hodojëöjë'- të'ëh de'wënöjeo'da:s, të'ëh, koh, de'wadihsinyeh-
Ne:', dih, no'gwëös, Hae'gwah, koh, neh Solomon, heh nö'degöëhsëö' gagwe:göh heh niyö:h hoye:dak, koh našönya'dahgwa'k heniyoyësdöh, të'ëh da'desgayëöda:' naeh heh niyo'dëh në:gëh, neh jawëöh.
Ne:', dih, neh jë:gwah ne'hoh niyošönyašo'dësdöh Nawëniyo' no'eohda'shö'öh, neh gaëdagöshö' oyë'- ne:', naeh, neh tgayei' në:gëh wënishädë'- ne:', gwa:h, nëyohë't yötahgödahgwa'geh hewa'sëhdöh, të'ëh, gëh, ni:s sa'gwah, naeh, tasheswašöniak- i:s, neh de'gëh de'swaiwagwëniyosdöh?
Ne:', dih, gaiönih, së:nöh ne:' dëswë'nigöëhgwanista:k naeswadö:k, Ah na'ot ëdwadeköniak- ne:', gi'shëh, Ah na'ot ëdwanegeha:k- doga't, Ah na'ot ëdwašönya'dahgwa:k?
Ne:', së'ëh, naeh, neh gagwe:göh në:gëh hënihsa:s nohsödagöh honödö'öh no'jagaëjo'dë'shö'- hon¨øhdöhjiwëh, së'ëh neh Sheswa'nih, gëöya'geh të'jö', heh deyodöëjöh heswaya'dade' gagwe:göh në:gëh.
Ne:', dë'gwaeh daswajeät daswadadisat swihsa:k naeswajenöwöt noiwa'geh Nawëniyo', neh dwënöhdö:'shägwëniyo', koh noiwiyosdöshä'- da:h, o:nëh, naeh, gagwe:göh në:gëh hae'gwah ëswaya'dowë't.
Ne:' gaiönih, së:nöh ne:' ëyöyagë'dö:k neh swa'nigöoë'geh henëyatwëhšö' nëyohë't- ne:', së'ëh, nëyohë't oyë', naeh, neh dëyo'nigöhëgwanista:k nehöyawöhšönyö:' heh niwënishes. Ne'hoh ha'degayei' neh wënishäde' heh niyöyë' neh deyo'nigöhë:k heniwënishes.oiwa' 7

Së:nöh dëyetšiya'dowet, ne:' nnagëök në' i:s da'deyetšiya'dowedö:'.
Ne:', së'ëh, henëswaye:' neh dëyetšiya'dowet, ne:', koh, në:' i:s dëjetšiya'dowe:hdak- ne:', koh, neh na'ot ëyetšiya'dënö'geähdahgwë', ne:', koh,m në:' i:s ëjetšiyadënö'geähdahgwë'.
Ah dih, naeh, heh segë:h neh niwa'a:h notšinadgä' hogahdahgwëh neh degadënöde:', të'ëh, naeh, de'sega'ëyö:' neh gäöda' niyo:' ni:s nesega:'geh?
Ne:', gi'shëh, ah nöyawëh, naehsëäs neh dejadënöde:', Doh, niyo:', sgogöh notšinasgä' sagahdahgwë', ne:', dih, naeh, ho! gäöda' niyo:' ni:s ne sega'geh?
I:s, neh desnigöë'se:' o:ya' satgöhsödahgöh, ne:' dasajeë:t sasogöh neh gäöda' neh sagahdahgwueh- o:nëh waeh ëtsdoka:k nëtšogo' notšinasgä' niyo:' naga:'geh neh dejadënö:de:'.
Së:nöh neh ji:yäh häswanöt nöwë:gwahse:h Nawëniyo'- së:nöh hae'gwah ne'hoh hëswashoh neh swa:wëh neh ga'nohsa' hewadigat neh gwisgwis- jë:gwah dëwënë:sgë'šök, shö:h- dëdwënödisadeni' koh- i:s, dëjisë:'negëögo'.
Swadöešök, ne:', koh, ëswaya'dowë't- swihsa:k, ne:', koh, nëswagë'- swahoa'ešöh, ne:', koh, neh dëswadehoöjë's.
Ha'deyögwe'da:ge:, së'ëh, neh yödöešöhgwa', goya'dowë's- ne:', koh, neh yaihsa:s, ye:gëh- ne:', koh, neh yehoa'ešöh, deyagodehoöjë'seh.
Ne:', dih, söh na'ot heniswadih, jö:gweh, naeh shö:h, neh jë:gwah no:awak ëodöešöhgwë' no:'nih oëgwa', ne:', gëh, neh ga'sgwa:' ëo:nö:t?
Ne:', gi'shëh, neh jë:gwah ne:' ëodöešöhgwë' neh gëjöh, ne:', gëh, ëo:nö:t noshaisda'?
Da:h ne:', dih, ni:s, hewaetgë' heswaya'dade', swayë:de:ih, henödiswayeä'dak neh wiyo's ayetšiyö' neh tšiawakshö'- doh dih, naeh, niweso:'neh si:gwah neh Sheswa'nih, gëöya'geh, të'jö', ashagëö', ne wiyo's, nëöwëdöešöhgwë'?
Ne:', dih, gaiönih, gagwe:göh adi'gwah na'ot ne'hoh nö'dediswadöëjönih nö:gweh henayagoyeök heswaya'dade', ne'hoh në' i:s nö'swayeök hadiya'dade'- ne' së'ëh në:gëh, ne:' gë:döh neh gayadö' neh gayaneshä', ne:', koh, nodidogësdania:k.
Ho'swayöh nigahoa'a:h ga'ëogaë:t- ne:', së'ëh, neh wadagwë:t ho'ëogaët, ne:', koh, neh wa:gwë:t ho:ade', neh yoa'diöh he:öweh dejodöhöganyat- gotga'de', koh, ne'hoh wa'agoyö:jë'.
Neh gë:'! nigahoa'a:h ho'ëogaët- niwa'säjë'a:h, koh, hoade', neh ne'hoh heyoa:'diöh nëyagöhejë'! dahga:'ah, dih, koh, nëyegë'.
Deswadadasgä:k neh de'gaiwagweniyo' gojeä'dahgöh godogësdanih- etšiya'dowë's deyodinö'gëödö'öh niyöhgo'dë:h, ne:' gwah, neh yeya'dagögwah, ne'hoh, naeh, niyagönya'dowis neh tayönih.
Odogë'ö:' ëyetšiyë:de:' heniyo'dëh neh wadayönih hadiya'dade'. Ne'hoh, gëh, hö:gweh hënöyödagwas nonyögwi'sä' hejoikdot? Ne:', gi'shëh, neh figs, he:öweh jonyotnoikda' neh yoikda'a:h?
Ne'hoh, dih, niyo'dë:h, ha'deyoöda:ge: noödiyoh, o:yiyo:h, koh, neh wayöta'- ne:' gwah, noödaetgë', oyaetgë', koh, naeh, neh wayöta'.
Të'ëh de'aöh noödiyoh oyaetgë' awayödë'- të'ëh, hae'gwah, noödaetgë' oyiyoh nawayödë'.
Ne:'h na'deyoöda:ge:, neh të'ëh de'wayöta' noyiyoh, neh gëöja'göh- nojisda'geh, koh, hewajöh.
Da:h ne'hoh, dih, niyo'dëh, do:gës odogë'ö:' ëyetšiyëde:', heniyo'dë:h neh wadayönih hadiya'dade'.
Të'ëh de'gagwe:göh nëyögëöhsea:k, Ša'dagweniyo', Ša'dagweniyo', tayeyöh heniganökdayë' neh dwënöhdö'shägweniyo' neh gëöya'geh- ne', gwa', naö:hwö' naiwayeista' henito'nigo:'dë:h Na'nih, gëöya'geh të'jö'.
Gotga'de' nëyögëös neh ne:' dwënishäde', Ša'dagweniyo', Ša'dagweniyo', të'ëh, gëh ne:' de'agwatë:hgwa'k neh sahsënö'- weso:' noiwanägwahdö's niyögwajeänö'-
O:nëh ëtgiwagwaihsi' ëkeyëös, Dewë:döh ni:' de'gwayëde:'öh- Swatäda:t henigya'dade', i:s, neh waetgë' swaio'dehgöh.
Ne:', dih, gaiönih, na:'deyögwe'da:ge:, no:tö:de' në:gëh, henö'gwënöge'he't, wa:yeis, koh, ne' dësheyëödä:k noya'dowehdashiyoh nö:gweh- ne'hoh hohnöhsöni:h gasdë:'geh-
O:nëh josdaëhdöh, o'wënodö:', o'geowanët, koh- ne'hoh deyaoyëhdöh heganöhsot- të'ëh, koh, de'o'hnyenë'ö:', ne:', së'ëh, heh gasdë'geh ganöhsöni:h.
Ne:', koh, na:'deyögwe'da:ge:, no:töde' në:gëh henö'gwënöge'he't, të'ëh, koh, ne'hoh deoyeë', ne:' dësheyëödä:k neh deo'nigö:t nö:gweh, ne'hoh hohnöhs¨øni:h neh ga'nehsa'geh-
O:nëh josdaëhdöh, o'wënodö:' o'geowanë:t, koh- ne'hoh o'gayë:t heganöhsot, ne:', koh, no'hyenë'öh- ne:', koh, noiowanëh heniyawë'öh sha'ga'hnyenë:t.
Da:h, ne:' no:nëh sha:dwënokdë' neh Jesus, hodiwanë:gwa'öh neh gëjohgwanëh nö:gweh henö:ye:'neh wa:göiönyë'.
Ne:', së'ëh, henöye:' no'shago'nigö:ni' neh teoyë:' nödaënöhdö:k- të'ëh, naeh, ne'hoh deoye:ä' heniadiyeha' nehagodiyadönih.oiwa' 8

Ne:' no:nueh shonödasnëhdö:je' honödade', gëjohgowanës höwönödäjë'.
Ne:', koh, nëh nö'ö:wëh, ne'hoh nödae' noya'datgës, wa:ja'jenët heagat, ha:wë:h, Ša'dagweniyo', ne' neh jë:gwah aesagayëh, sagwenyö:h ni:s ödahsënöhdö:' nagëök de'swagya'da:tgës.
Ne:' neh Jesus heonisohdadadöh, ne:', koh, notoyëönyö:n, ha:wë:h, ögegayëh- ne:', dih, ne'hoh niyo'dë:k heša'dade' a:gëök de'jotgi'. Ne:', koh, nijosnowe' shojë'döh noya'datgësgwa'.
Ne:', koh, nawëöhse:h neh Jesus, desadadashaëh, së:nöh söga:' ësheowih- ne:', gwa:h, shö:h, neh sahdëdih, oyëdet ho'sadadönih haya'dade' naya'döntwas- ne:', koh, neh satgah neh gagëya:t degaya'dowehdöh, neh Moses hoiwihsa'öh ne:' ëgaiwagwai:hsöhsek hadiya'dade'.
Ne:' no:nëh neh Jesus sha:yö' neh Capernaum ne'hoh toyö:h haya'dade' nöwögowanëh neh sga:t dewë'nya'e:h niënödih, hodöešöhgwanih,
Ha:wë:h, Ša'dagweniyo', ne:' nageha'shä' tayashä' hedwagahdëjö:h honö:kdanih, neh de'swëninödoka' naya'da'geh nö'gaho'dë', hoöyagëh, deodöhöganyëh.
Hawëöhse:h neh Jesus, Ne'hoh hëge:t, ëshejë't, koh.
Ne:' nöwögowanëh neh sga:t dewë'nya'e:h niënödih detosnyë'öh ha:wë:h, Ša'dagweniyo', so'jih weso:' dwagahoh ha'degayei' neh sisnyët nowënosga'a:h, nëshadö' nagehha'shä'.
Ne:' së'ëh, ni:', noya' jögënöhdönih, höge'hasdeshäwi:h, shö:h, keyënöhdöhnih nodisge'ëgehdah- ne:', gë:s, neh waeyëös, hö'se:h, wa:hdëdi', gë:s- o:ya', koh, gajih, da:hdädi', naeh- ne:' koh, nageha'shä', në'hoh nö'je:h, ne'hoh, gë:s, nö:ye:'.
Ne:' no:nëh sha:ök neh Jesus, ne:' neh waoiwanä:go', ne:', koh, nagöyëöhse:h nöwönödä:jë', do:gës o'gwëös, të'ëh de'agegë:h ne'hoh nöweso'gëök nayeya'dë:'sek, ayeiwagweniyosta:k- të'ëh, hae'gwah, hadiya'dade' neh Israel.
Ne:', dih no'gwëös, gotga'de' ne:' tgä:hgwitgë'sgwah, koh neh gä:gwë's ëtënehdanö:', neh dogë hëshënö:je' ha'dëshënö:dö:t neh Abraham, koh neh Isaac, koh neh Jacob, heöweh tgayë' neh dwënöhdö:'shägwëniyo' neh gëöya'geh,
Ne:', gwa:h, neh dwënöhdö:'shägweniyo' gawajiyä', ne:', naeh, nagwas asde:gwah dejodahsödaigöh ëöwënödonya't- ne'hoh, naeh, dëjöhsëtwahsö:k, dëjöjo'gënye:ak, koh.
Ne:', koh, neh Jesus hawëöhse:h nöwögowa:nëh neh sga:t dewë'nya'e:h niënödih, Sasahdë:dih- ne:', dih, henisaiwagweniyosdöh ne'hoh niyawëh heša'dade'. Ne:', koh, noha'shä' shojë'döh neh ne'hoh nijoisda'enö'.
Ne:', no:nëh neh Jesus sha:yö' shonöhso:t neh Peter, shagogë:h neh Peter yo' ono'ëh, yeyashä', gonökdanih go'döhgoäöh.
O:nëh notayëönyö:h neh yesohda'geh- ne:', koh, neh go'd¨øhgoäöh jagya'datga'wëh- deagotgëöh, deshöwödisnye'öh, koh.
Ne:', dih, no:nëh o'gä:sah odö'ö:je' honötga'de' ne'hoh höwödiya'te:' haya'dade', nonöjëni:h nadinisheonö'- ne:', koh, neh tšiyagoya'ditgëöh nadinisheonë', owënö', shö:h, hoyeä'dahgöh- gagwe:göh, koh, shagöjë'döh, nodinökdanöniak.
Ne:' ne'hoh niyawë'öh, oiwayei'öh nosnyë'öh nodogësdaniak Esaias, ha:wëh, Haöhwö', shö:h, deohgwëh nögwahhäyëdö'- ne:', koh, hojeä'dahgwani:h nö:gwanöhsodaiyie's.
Ne:' no:nëh neh Jesus shaëninõdok gënjohgowanëh hodiya'dayei'öh heöweh nie's, hagöiwisahse:h ösaënötäda:t sigwagwah nö'ganyodädih hösaëne:'.
Da:h ne:', dih, naya'dadogëh shagoyadönih heoyösöh- ne:', koh, nawëöhse:h, Sadiönyanih, ëgönödäjë'sek gawëniyo', shö:h, heöweh hähsenö:je'.
Ne:', dih, neh Jesus hawëöhse:h, Ne:' neh nö'gwatgwa:h onöjadenyö', naeh- ne:', koh, neh ji'dë'öhshö' odiyë' heöweh wënënöesta'- ne:', gwa:h, naeh, Nowöwök nö:gweh të'ëh deoyë' heöweh na:tgöëdahgwa:k.
O:ya', koh, neh shaya'da:t, neh hagöiönyania'k, hawëöhse:h, Ša'dagweniyo', daknökdotas, nëdwöjeët ësgahdëdi'- ne:' koh, nëehsadö:' na'nih.
Ne:', dih, neh Jesus hawëöhse:h- Daknödäjeh, shö:h- hone'ö:jeh, nonieyö:h hadihsadö:h nonöwëh ne go'wëda'öh.
Ne:', dih, no:nëh sha:de'nöhdä:h neh gö:wögöh, höwönödä:je' nagöiönyania'k.
Ne:', koh, nëh nö'ö:wëh, agwas o'geöwanët heganyodae'- ne'hoh heyokda'öh neh wado'dawe'sä:s neh gaöwö'. Hoda'öhjiwëh, naeh, naöhwö'.
O:nëh neh shagoiönyania'k höwöya'dowë'öh, höwöyehdöh, honëh, Ša'dagweniyo', dagyöhet, edwa'wënda't!
Ne:', dih, nagöyëöhse:h, Ah, naeh, go:wa:h swahjö's? I:s, neh niyoiwa'a:h niwaya'da:'s neh swaiwagweniyosta:'! O:nëh totgëöh, hoisdanih neh gë:ha', koh neh ganyodae'- ne:', koh, neh weso:' ta'waje:'.
Da:h ne:', dih, nö:gweh waodiwanëgo', hënödöh, ah na'ögwe'do'dë:' në:gëh? Ne:', waeh, neh gä:ha', ne:', koh, neh ganyodae' waotöda:t.
Ne:', dih, no:nëh sha:yö' neh sganyodäadih, hejöëjade' hetadinöge' ne Gadarenes, ne'hoh deonödä'öh deiyasheh, nadinisheonö' honöjëni:h- daiyagë't heyehsadönyö', ha'deyodo'k, shö:h, hodishanit- të'ëh, dih, de'söga:' deogwenyö:h na:t neh ne'hoh heyotainö:h.
Në:h, koh, nö'ö:wëh, deönöhsëtwëh, hönë:h, Ah na'ot ni:' ögwadiwade' heša'dade', Jesus, neh Ya:wak Nawëniyo'? Ne:', gëh, o'šö'dak nikoh, neh dasgyadöhöganya't, neh gao' nö'wö:dih heniyo:we' hëgae'?
Ne:', dih, neh weëh nidwëne's heöweh niadihsia:h onötga'de' neh gwisgwis, jonödek höniaje's.
O:nëh nadinisheonö'shö' höwödöešöhgwani:h, honë:h, Neh neh jë:gwah ëtsgwaya'ditgëh, dagwanökdotas neh ne'hoh hayagwayö' hewadiya'dade' neh gwisgwis.
O:nëh hagöyëöhse:h, Ho'swayöh. Ne:', dih, no:nëh da:diyagë't, ne'hoh heshodiyö:h hewadiya'dade' neh gwisgwis- Nëh, koh nöwö:wëh, gagwe:göh heniwënödih neh gwisgwis deyonëhdadöh jonöde'hasdö', heyonöja'dëhdöh hegane:jot ha'deyodi'sgo'öh heh ganyodae', ne:', koh, nonieyö:h onega'geh.
Ne:', dih, nonösdeisdönö' waënöde'go'- ne'hoh heshonenö:h heganödayë'- honötšo:wih, koh, na'deyoiwa:ge:- ne:', koh, henaodiya'dawëh nonöjëninö' nadinisheonö'shö'.
Nëh, koh, nö'ö:wëh, neganödagwegöh todiyagë'öh, deöwödähdöh neh Jesus- ne:', dih, no:nëh waöwägë'- höwödöešöhgwani:h, nösa:täda:t heöweh honöëjade'.oiwa' 9

Ne:' neh gö:wögöh- shode'nöhdahöh dishonyodaeya'göh, koh- ne'hoh, koh, heshoyö:h heganödayë' hetanöge'.
Ne:', koh, nëh nö'ö:wëh, waöwöya'te:' haya'dade' nö:gweh, honö:kdanih, de'swëninödoka' naya'da'geh- ganökda'geh hayashë'. Ne:', no:nëh neh Jesus, sha:tgato' henitonë'nigöësahdöh höwöya'da:'s, hawëöhse:h nonö:kdanih neh de'swëninödoka' naya'da'geh, Gö:wök, sgë:nö' sasënöhdönyö:h- dösesadiwa'sagwas, naeh, neh saiwane'akshä'.
Ne:', koh, nëh nö'ö:wëh, hadiya'dadogëh neh shagodiyadonih, honödadëöhse:h nadiya'dih, ne:' në:gëh hö:gweh hohsënaetgëta' Nawëniyo'.
Ne:', dih, neh Jesus hayëdeihjiwëh nadi'nigöë'geh- ha:wë:h, Ah na'ot gaiönih heh waetgë' swënöhdonyö:h neh swënyahsagöh?
Ne:', së'ëh, gaë niga:' wajesa'geh, nayagë', Dejisadiwa'sägwas neh saiwane'akshä'- ne:', gi'shëh, nayagë' Dösa:sda't, sahdëndih, koh?
Ne:', dih, naeswa'nigöëyëda't na:'hasdeshä:t Nöwö:wök nö:gweh neh yöëja'geh, neh dëtšagoiwa'sägwas neh gaiwane'akshä'- o:nëh hawëöhse:h nonö:kdanih, Disda't- dese:k neh sanökda'- ne'hoh ösase:h hedisanöhsot.
O:nëh deshoda'öh, ne'hoh heshawenö:h hetonöhsot.
Ne:', dih, no:nëh neh gëjohgowanëh shaënötgato', waodiwanägo'- otöwöëhsëönyö:', koh, Nawëniyo', neh shago:wis nö:gweh në:gëh niga'hasdešo'dëh.
Ne:', dih, no:nëh neh Jesus sha:hdëdi', hogë:h nö:gweh, Matthew haya:söh, hanyošot hetadiganyakta' nadiwisdeoes, ne:', koh, nawëöhse:h, Daknödäje'. O:nëh detoda'öh, honödäje:söh.
Da:h ne'hoh niyawë'öh, nö:nëh neh Jesus sha'deonödö:döh, hetonöhsot, nëh nö'ö:wëh, honötga'de' nadiwisdeoes, koh nodiwane'agöh todiyö:h, dogë honöjëdasöh Jesus, koh neh shagoiönyania'k.
Ne:', dih, no:nëh neh Pharisees shaënötga:to' höwönëöhse:h neh shagoiönyania'k, Ah, naeh, hegowa:h neh sheswaiönyanih deënö:dö:s nadiwisdeoes, koh nodiwane'agöh?
Ne:', dih, no:nëh neh Jesus sha:ök në:gëh, hagöyëöhse:h, Ne:' neh sgë:nö' tiënöhe' nö:gwe', të'ëh, naeh, da'deonödöëjönih nadejë's- ne:', gwa:h nodinoökdanih.
Ne:', dih, neh swahdë:dih, ji'nigöëyë:da't, koh, neh na'ot gë:döh në:gëh, Ne:' ni:' dwaknigöiyoh sa'gwah nadanidëöshä', të'ëh, naeh, neh yeya'dötwas- të'ëh, së'ëh, ne:' de'agyö'dahgöh nösake:nök neh todiwayeisdöh, ne:', gwa:h, nodiwane'agöh dösaënë'nigöëdeni'.
O:nëh höwöya'dowë'öh neh hagöiönyania'k neh John- höwëöhse:h, Ah na'ot gaiönih, neh ni:', koh neh Pharisees, weso:' deyagwëdö:jeta'- ne:', naeh, ni:s neh sheiönyanih, të'ëh, naeh, da'deënödöjeta'?
Hagöyëöhse:h neh Jesus, Ogwenyöh, gëh, nonödeö'shö' nonya:keh a:ënödënö'sek henëyönishe't nahsöh dogëh deënödia:k nonya:ke'? Ne:', dih, neh dwënishädenyö' hëgae' no:nëh nonya:ke' dëshöwödiya'dahgwë'- da:h o:nëh dë:nëdö:je:t.
Të'ëh de'söga:h neh gaëhdäse:' neh de'gayënëda'öh a:yagoök neh wašönyashägayöneh- ne:' së'ëh neh yoöhgöh ë:gä'negä't našönyashä'geh, ne:', koh, neh weso:', shö:h, dëwödä'negäögo'.
Të'ëh, hae'gwah, de'söga:' nonegase:' nonyögwi'sägi', [neh wine], ne'hoh a:yeä' neh gashe'dagayöh ga'šohsa'- jë:gwah, shö:h, dëwödä'nega:' neh gashe'da'- ëgai't, koh, nonega'- ëgaiwahdö', naeh, neh gashe'da'- ne:', gwa:h, ne'hoh hënödä:s nonegase:' nonyögwi'sä:gi' neh gashe'dase:' ga'šohsa'- ne:', koh, neh dejaöh ëwiyoa:k nëyodadëh.
Ahsöh, shö:h, tšiyagötäni:h në:gëh nö'oio'dë', nëh nö'ö:wëh, haya'dadogëh neh tënöhdö:' hoyösöh, hoja'jenẽhdö', koh, heagat, waodënöyëös- ne'hoh, dih, nödase:h, sheyënisohdaëh- ëyagöhek, dih, naeh.
O:nëh detoda'öh neh Jesus, honödäjesöh- hae'gwah, koh, nagöiönyaniak.
Nëh, koh, nö'ö:wëh- neh yeöh, yetwëhtšitgë's washëh deknih sga:e' niyashägeh nö'önishe't ne'hoh tšiyo'dëh, hashöneh nijagawenö:h, ha'deyagoyëönyö' neh deyo'ëödaje' noja'dawi'döh.
Ne:', së'ëh, neh wa'agodadëös, Ne:' neh te'ogwenyö:h aösgwa'a:h ne:' na:'da:gyëönyö:' nošonya'döh na:'degagö:t ësgadö'.
Ne:', dih, neh Jesus ditodihsadenyö:h, ne:', koh, nö:nëh o'shagotga:to', ha:wëh, Gö:wök, sgë:nö' sa'nigöiyoa:k- ne:', së'ëh, sehsajë't henidisë'nigöësahdöh saiwagweniyosdöh. Ne:', koh, neh yeöh jagodö'öh neh ne'hoh nijoisda'enö'.
Ne:', dih, no:nëh neh Jesus sha:yö' hetonöhsot nagowanëh, ne:', koh, neh shagotgatwëh nënëö'da:s hënödëna's, ne:', koh, nö:gweh nodiya'dayei'öh, otgai'nih deënöhsë:twas, 
Ne:' nagöyäöhse:h, Swanökdodäh, hösaswayagë't- ne:', së'ëh, neh yeksa'dase:'ah të'ëh de'agaweyö:h- ne:' gwashöh, neh goda'öh. Ne:', shö:h, neh wäöwäsga:tgwëh, waöwönowët, koh.
Ne:', dih, no:nëh shöwödiya'ditgëöh nö:gweh, o:nëh heoyösöh- ne', koh, no'shagosohda:', neh yeksa'dase:'ah, dejagotgëöh.
Da:h ne:' në:gëh deyodiogwëh oiwanögë'öh neh tigagwegöh heniyöëja' neh ne'ho:öweh.
Ne:', dih, no:nëh neh Jesus shahdë:di', deiyasheh deigahgwe:göh höwönödäjesöh- deyahsëtwahse'- hyadöh, I:s, neh ya:wak neh David, daknidë:h.
Ne:', dih, no:nëh wa:yö' heganöhsot, heöwöya'dowë'öh neh deigahgwegöh. O:nëh neh Jesus hagöyëhse:h, Jiwagweniyosta', gëh, hagegwenyö:h neh ne'hoh nögye:' në:gëh? Ne:' nöwëöhse:h, Ne:', Ša'dagweniyo'.
O:nëh ha'deoyëönyösöh niga:'geh- ha:wë:h, Ne:' dagashehdak henijiwagweniyosdöh, ne'hoh, shö:h, niyawëh hejiya'dade'.
O:nëh shodidoka'he'öh- ne:', koh neh Jesus hagöyaisdanih, ha:wë:h, jatgaëö:h, së:nöh söga:' ëyagonöhdök.
Ne:', dih, no:nëh sayahdë:di', o'tšadiogwat heniyoiwanë:gwat henaoyënöwëh neh tigagwegöh heniyöëja' neh ne'hoh.
Ne:', dih, no:nëh hösaiyagë't, nëh nö'öwëh, ne'hoh waöwöya'te:' haya'dade' nö:gweh, neh deawënö:t- hojëni:h nanisheonö'.
Ne:' no:nëh saöwöya'ditgëh nanisheonö', sa:snyet neh deawënöt- ne:', koh, neh gëjohgowanëh hodiwanä:gwa'öh- honëh, dewëdöh deonötga:twëh neh ne'hoh nayawëh neh Israel nonöëjo'ëh.
Ne:' gwa:h neh Pharisees honëh, ne:' hoyeä'dahgwa' nöwögowanëh nadinisheonö'shö' heh tšagoya'ditgës nadinisheonö'.
Ne:' neh Jesus ne gagwegöh tödaet neh ganödowanës, ne:', koh, neh niganöda'sa:h, o'shago'nigö:ni' hënödënayëdahgwanöh- ne:', koh, no'shagotahas noiwiyosdöshä' Nawëniyo' neh gaiwiyosdak neh dwënöhdö'shägweniyo'- ne:' neh sashagojë'danö:' gagwe:göh no'tgaho'dë'shö' nodinökdanönih nö:gweh.
Ne:', dih, no:nëh sha'shagotga:to' neh gëjohgowanës, dawadonyanö:' naya'dagöh henö'shagodë:', ne:' gaiönih hedeonë'nigöhähgwanih na:'deyö:h henijoyeä'döh- ne:', koh, neh deonödogwäöje's, heniyo'dë:h neh deyodinö'gëödö'öh, ne:' të'ëh de'odiyë' na:sdeista'.
O:nëh hagöyëöhse:h nagöiönyaniak, Ne:' neh yeyëtwagwas na'ot, do:gës weso:'- ne:' gwa:h, naeh, neyödio'da:s dohga:'ah. 
Sheswadöešöhgwëh, dih Naya'dagweniyo' neh yeyëtwagwas na'ot, ne:' nödashagoha't neyöjö'da:s heöweh hayëtwagwas.oiwa' 10

Ne:' no:nëh tšiyagönögöh neh washëh deknih sga:e' niënödih nagöiönyaniak hagö'hösdeshäwi:h nëshöwödiya'ditgëhsek nonötwaishägi' [nadinisheonö'] ne:', gwa'hoh, nëshagodijë'ta:k neh gagwe:göh neh gonökdanista', hegagwe:göh, ga'hoh, nonöhsodaiyö:'.
O:nëh ne:' heniodihsëno'dës neh washëh deknih sga:e' niënödih nagöiöt, në:dah- jojeëhdöh Simon, ne:', gës, nö:wäya:s Peter, ne:', koh, neh deyadënöde:', Andrew- James, no:awak neh Zebedee, ne:', koh neh deyadënöde:', John.
Philip, koh neh Bartholomew- Thomas, koh neh Matthew, nawisdeoes- James, no:awak neh Alpheus, koh Lebbeus, ne:' gyeh, gës, nöwöya:s Thaddeus.
Simon, neh Zealot, ne:', koh, neh Judas Iscariot, nogwenyösöh ho'nigöhaö'dönih ho:tga'wëh.
Ne:' në:gëh dekni:h sga:e' Jesus hagöhö'öh, n¨´dah niagö'nigo:'dësdöh- ha:wë:h, Së:nöh ne'hoh hëswe:' hadinuoge' noya' hönöëjenö:h- koh neh gaëdi'gwa:öweh niganödayë' neh Samaritans hadinöge', së:nöh ne'hoh hëswayöh.
Ne:', gwa:h, swahdë:dih, ne:' sa'gwa' ne'hoh o'swe:h heniyodiya'dahdö'öh neh deyodinö'gëöt jodiyagë'öh honöhsagöh neh Israel.
Ne:', dih, hë:swe:', deswadiogwat ëswadöne', Ne:' neh gëöya'geh oiwa'geh neh dwënöhdö:'shägweniyo' o:nëh o'gayö'.
Sayetšijë't neh gonökdanih- sayetšiya'dagöe:h neh goya'datgës- sayetšiya'dagesgoh neh gaweyoöh- ëjetšiya'ditgëh nadinisheonö'- Sgë:nö' ni:s swayenö:h, sgë:nö', dih, koh, etšiyöh.
Së:nöh ëswagëyadëh neh jitgwä'ë:' nowisda' koh nowidanoö', hae'gwah, koh, neh gwenis, naejönda:h neh deswathwahasdanö'-
Koh neh yedahgwa' nadënö'shä' hëswataine'- të'ëh, koh, neh deknih aja'dawi'shä'- të'ëh, koh, nahdahgwa'- të'ëh, hae'gwah, nada'dishä'- ne:', së'ëh, noio'de' nö:gweh, ne'hoh ne:hoh ha'degayei' nëoya'dowë't ni:as, ne:', koh najeä'dahgwa'.
Da:h ne:', dih, gaëgwaöweh niganödayë', neh ganödowanëh, niganöda'a:h, gi'shëh, ne'hoh ëswayö', swadaödö:h, ëswa'nigöëyëda't, koh, södi'gwah na'ot ne'hoh hanögw', ne'hoh ha'degayei' nasheswayö's, ne'hoh, shö:h, swë'joda'k heniyo:we' onae' hë:jiswahdëdi'.
Gaweniyo' ne'hoh ëswayö' heöweh niganöhsot, dewanö:nyö'.
Da:h ne:' heganöhsot ne'hoh, gi'shëh, ha'degayei', ne:' neh swawëh neh swadä'swiyoshä' ne'hoh gayöh- ne:', gwa:h, neh jë:gwah, të'ëh, gi'shëh, ta'degayei', ne:' neh swadä'swiyosta' ëjiswaya'dowë't, shö:h.
Sö:di'gwah na'ot ëgëök de'etšiya'dahsënöni', të'ëh, gwa'hoh, tayötöda:t neh swawënö', no:nëh hëjiswayagë't heöweh niganöhsot, ganödayë', gi'shëh, swa'gë:t neh swada'gëosäöh neh swahsi'da'geh.
Dogësöweh o'gwëös, ne:' na'degagöt ne:' tigëöh, naeh, nëyodiya'dawëh hejöëjadenyö' neh Sodom koh neh Gomorrah, no:nëh ne:' dwënishade' neh dëswaja'dowet, neah hoigëh ganödayë'.
Swatgaëöh, o'gwaha't ëswahdëdi', ne'hoh niyo'dë:h dyodinä'gëöt, igëh, ha'dewahsänöh awëne'sek hewëne's neh tayönih. Ne:', dih, gaiönih, ne'hoh nö'swa'nigöhda'k heniyo'nigöt noshaesda'- ne:' gwa'hoh nëgëök ha'gwisdë' de'swaiwayë', heniyo'dëh, igëh, neh joähgowa:', neh gawënösdë:'.
Ne:', gwa:h, neh swahaek nögweneh- ne:' nehoh nëyetšiyenö:'- ne'hoh hëyetšiyadwëdet hadiashëdahgwanöh- ne:', koh, nëyetšihsohgwaweshö:' heöweh niënötgenisahdahgwanöh.
Ne:', gwa'hoh, ne'hoh hëyetšiya:' headigat neh tënënöhdö:', koh neh gowähgo:wa:shö', ne:' joiwa' ni:' agiwa'geh- ne:' gaiwagwaihsös hadiya'dade', koh noya' honöëjenö'shö'.
Ne:', dih, no:nëh ne'hoh hëyetšiya:tga', së:nöh ëswaiwa'ö:k neh swa'nigöë'geh, heöweh nödeswayeä'dak, koh neh na'ot ëswasnye't- ne:' së'ëh, na'degagöt ëshejö' neh sha'ga:t hesgaisdaes neh na'ot ëswasnye't.
Të'ëh, së'ëh, de'i:s taeswasnye't, ne'gwah notwaishä' neh Sheswa'nih ne'hoh gasnyehdahgwa' heswaya'dade'.
Ne:' neh deyadënöde:' ëodwë:det neh deyadënöde:' nëöwönyo', ne:', koh, node'dö', no:awak- koh nadiksa'shö'öh dëödida't dëödinyodë' nöwënöde:'dö'- ne:', koh, ëtodiwa'gëök ëöwödinyo'.
Ne:', koh, nëyetšiswaëhsek gagwe:göh nö:gweh, nagehsënö' joiwa'. Ne'gwah neh södigwah na'ot ëo'nigöëniyädö:k, ëöiwaho', ne:' na'degagöt ëöhek.
Ne:', no:nëh ëyetšinöhgödë' në:gëh heganödayë', swade'goh, o:ya' detganödayë' ho'swe:h, do:gësöweho'gwaowi', Ne:' nëgëök ahsöh te'swa:hwëh heganödayëdö' neh Israel, heniyo:we' ëöyö' Nöwöwök nö:gweh.
Ne:', së'ëh, nadeyësta' të'ëh deoähdani:h najësdanih- koh na:ha'shä' deoähdani:h noweniyo'.
Sgë:nö', shö:h, aënöhdonyö:k nadeyësta' neh sha'daodiya'dawëhsek najësdanih- ne:', koh na:ha'shä' noweniyo'. Ne:', gi'shëh nanöhsagweniyo', Beelzebub äöwaya:sta:k, sa'gwah nö:h, naeh, ne:' aöwödiya:sta:k nëni'jö' honöhsot.
Ne:', dih, gaiönih, sënöh ne' ëswashanihsek- të'ëh, së'ëh, de'ta'gwisdë' neh wawe'sëöh nagëök, igëh, de'oyëdete'ö:'- koh neh wahsehdöh, nagëök, igëh, oyëdet de'odö'ö:'.
Agwana'ot ëgwaowi' nohsödagöh, ne:' saswasnyehdak ni:s, neh deyohatesgeh- ne:', koh, nagwana'ot nëwök heh swaöhdogaët, ganöhsagëyashö' ne:ne' ni:s dödaswadiogwat.
Së:nöh, dih, ne:' ëyetšishanihsek neh yenyos noya'da', të'ëh, naeh de'agogwenyö:h nayenyo' notwaishä'- ne:', gwa:h, sa'gwah sheswashanihsek nogwenyöh ëöiwahdö't dejaöh, notwaishä', oya'da', koh, nanisheonö'geh.
Të'ëh, gëh, degayase:h neganö'gëshä'gea:' neh ji'dë'öh de'wadëninö' sgagwenishä:d nayoiwa'he't? të'ëh de'ogwenyöh neh sgaya'da:t, yöëja'geh agayashë:da't, nagë:k ne:' de'tonöhdösö:' neh Sheswa'nih.
Ne:', waeh, hae'gwah noge'odahgöh neh swanö'ë'geh gagwe:göh washehdëh.
Ne:', dih, gaiönih, s¨ńöh ëhswahjöksek- weo:' ne'hoh deswagënyö:h heniswaya'danoö', naeh nonötga'de' neh ji'dë'ö:h, neh ganö'gëshä'gea:'.
Ne:', dih, gaiönih, södi'gwah na'ot ëögiwawa's headigat nö:gweh, ne:', koh, në:' i:' nëeiwawa's heagat Na:'nih neh gëöya'geh të'jö'.
Ne:', gwa:h, neh södi'gwah na'ot ëgëök deagiwawa'seh headigat nö:gweh, të'ëh, koh, nä:' i:' taeiwawa's heagat Na:'nih neh gëöya'geh të'jö'.
Së:nöh lëswehek, Ne:', gëh, ho:yö:h ha:wi' nasgënö'gëök neh yöëja'geh. Ne:' hagyö:h të'ëh ne'hoh de'kawi' nasgënö'gëök- ne:', gwah, neh a'sha:'.
Ne:', së'ëh, hagyö:h dëke'nigöëkahsögo' nö:gweh, dëinyodë' no'nih- neh goawak dëginyodë' nono'ëh- ne:' koh, neh gosa' dëginyodë' nödadesa'-
Ne:' nö:gweh nëöwë'nigöëswaëh, ne'hoh, shö:h, koh, naeh, ëwödöni' heöweh haöhwö' honöhsot.
Ne:' nonoöhgwa' no'nih, hono'ëh, gi'shëh, deyogënyö;h naeh ni:' heniaknoöhgwa', të'ëh ne'hoh ta'da:yeih nösayagi'nigöëtgëök- ne:', koh, nonoöhgwa' noawak, shagoawak, gi'shëh, deyogënyö:h naeh ni:' heniaknoöhgwa', të'ëh ta'da:yei' nösayagi'nigöëtgäök.
Ne:', koh, neh södi'gwah na'ot ëgëuok da'deohgwë:' neowëh neh degayahsöt, ne:', koh, na:knödäje', të'ëh ta'da:yei' nösayagi'nigöëtgäök.
Ne:', së'ëh, neh södi'gwah na'ot ëodadöhöshäwi', ëohdö:' höhe', ne:' ëjoiwa'he't nagiwa'geh, ëshashäwi', naeh.
Ne:' nehsödi'gwah na'ot ëyetšiya'dahsënöni', ëögya'dahsënöni' në:' i:'- ne:', koh, neh södi'gwah na'ot ëögya'dasënöni', waoya'dahsënöni' ne'hoh, hae'gewah, neh tageha'öh.
Ne:', koh, neh södi'gwah na'ot ëöwuoya'dahsënöni' noha'shä' Naweniyo' nadiönyanih, ne:' ëwöjeä'dak heniohsäno'dë:h nadiuonyanih, ne:' ëotganya'gë' neh na'ot hotganya'gi' noha'shä' Naweniyo'- ne:', koh, neh södi'gwah na'ot ëoya'dahsënoni' noiwayeisdöh, ne:' ëwöjeä'dak heniosëno'dë:h noiwayeisdöh, ne:', gwa'hoh, ëoya'dowë't notganya'gih në:gëh noiwayeisdöh.
Ne:', koh, neh södi'gwah na'ot ëöwöneganöt nëanegeä' në:gëh neh niënö'sa:h, ne'hoh heyodo'k neh gawisdih, shö:h, nonegano:h, ëwöjeä'dak heniöhsëno'dë:h nadeyësta', dogśöweh o'gwëös, Të'ëh de'gatga'hoh tödagayeä'dak naohdö:' neh otganyakdë'.oiwa' 11

Ne:' no:nëh ne'hoh sha'awëh, no:nëh sha:dwëno'kdë' neh Jesus heniagö'nigo:'dësdöh neh dekni:h sga:e' niënö:dih nagöinyaniak, o:nëh heh ohdë:jö:h, ne'hoh heawenö:h ganödayëdö' ganödowanës, näögöiönyë', dëödiogwat, koh, heöweh hadinöge'.
O:nëh hoiwaögëh neh John, heöweh niahodö', henioio'dasyo'dëh neh Christ, heagöhä'öh deiyasheh nagöiönyaniak.
Ne:' nöwëöhse:h, I:s, gëh, negë' neh dae'- ögih, ahsöh ëjögwashaek noya'?
Jesus deshagowënö'sägwëh, hagöyäöse:h, Sajahdë:dih, oyëdet shesnönyëh neh John heniyoiwageh ejiwö:k, koh neh jigëh-
Neh deyegahgwegöh, jegëh- gosinöjiyo'ah, ijë's, goya'datgë:h, jagoya'dagöewëh- deyö'swegöh, koh, jagothöde'- gawe:yö:h, gwa'hoh, juodaja'dagesgwëh- ne:', koh, neh waonidëstet, gaiwiyosdak höwödithähgwani:h.
Ne:' nodëöh neh södi'gwah na'ot ëgëök deodeyä'hihdanih hegya'dade'.
Ne:' no:nëh shaënöhdë:di', Jesus hohsa:' hagöyëöhse:h neh gëjohgwanës, neh otšo:wi:h neh John, Ah na'ot swehea'k ëyagwagë:', de'jenögenyö' heswakdö:'? Ögih, ne:' neh gë:ha' aöda'döh noa'gëda'?
Ah dih na'ot swatgatwahsönö', heh ne'hoh heswe'sgwa'? Ogih, ne:' nö:gweh o'dëöh hošonya'döh? Swatga:toh, ne:', naeh, yöjeä'dahgwa' no'dëöh našönyashä', neh ne'hoh, igëh, ye'jö' gowähgowa:sö' hodinöhsodö'.
Ah, dih, na'ot swatgatwasönö'? Nodogësdanih? Ne:', waeh, o'gwäös, shagähdani:h ne'hoh, naeh neh godogësdanih.
Ne:', së'ëh, në:gëh ho:dö:h, henigayeäh hehgayadö', neh wa:döh, jatga:toh, waeha't nageha'shä' oëdö:h hesegöhsade', ne:' ëöašöni' hesegat, hëhsenö:je'.
Do:gës gaiwagweniyo' o'gwëös, Ne:' hadiya'dade' neh ne'hoh, igëh, gonögëdöh heyeya'dade' neh yeöh, të'ëh da'agoja'tgwaihsö:h söga:' neh daöwögäni' heniagowanäh, neh John, neh Baptist- ne:', gwa:h, naeh, nagwas heostöh, igëh, heöweh nigayë' neh gëöya'geh oiwa'geh neh dwënöhdö'shägweniyo', ne:', naeh, deogënyö:h heniagowanëh.
Shödawahsawëh neh tšitawënishädenyö' neh John, neh Baptist, heh niyo:we' në:gëh newa', neh gëöya'geh oiwa'geh neh dwënuøhdö'shägweniyo' ga'hasdeshä' ojeä'dahgwanih neh godesha'döh neh jago'nigöësahdöh- ne:', koh, neh jago'nigöësahdöh godesha'döh dogës yöjenöwöta', ga'hasdeshä' wajeä'dahgwa'.
Ne:', së'ëh, neh gagwe:göh nodidogësdaniak, hadisnyehdahgwak, koh neh gayaneshä', gasnyehdahgwak ne'hoh niyo:we' heyodo'k no:nëh sha'tada't neh John.
Da:h ne:', dih, jë:gwah ëswaiwagweniyos, ne:' negë' në:gëh neh Elias, neswashae', gës, dëte'.
Södi'gwah na'ot haöhdodö', igëh, ogwenyö:h nëök, hotödek ne'hoh.
Ne:', dih, ah, nö:h, na'ot dösagyëöda:k në:gëh hadiwajiyäde'? Ne:' desgayëöda:' nadiksa'shö'öh, hëni'jö' heöweh yötgeödahgwa' gya'dayeidahgwanöh, heshagöninös neh sha'g:t hënötganyeh.
Ne:' nönödöh, Gwa'gëdawahse:h, të'ëh da'deswatgwë:'- ne:', koh, neh gwadënö'se:h, të'ëh ni:s da'deswahsëtwëh, nayetšihadë'.
Ne:', së'ëh, neh John, no:nëh sha:yö', të'ëh ne:' deas, anegeha:k, gi'shëh, [naeh neh na'ot hadi:s, hadinegeha', koh, noya'shö'] ne:', koh, hënödöh, Ne:' neoa:' nanisheonö'.
Ne:', Nöwöwök Nö:gweh, neh sha:yö' ne:' hadekö:nih, hanegeha', gwa'hoh, [nënödekö:nih, hadinegeha, koh, noya'shö'] ne:' nënödöh, Sheswatgatoh nö:gweh, nonya'dowis, ne:', koh, hanegeha' nonyögwi'sä' oya:gi'- honödäo' nadiwisdeoes, koh, nodiwane'agöh- ne:', gwa:h, neh ga'nigöhdashä' oksa'da'shö'honënöhdö' heh të'ëh de'oyë'his henigayeha'.
Da:h o:nëh hohsa:' hagöiwayëhdöh heöweh ganödayëdö' neh ganödowanës, heöweh to:hah gagwe:göh noio'dašowanës niojeäsöh, ne:' gaiönih heh të'ëh da'deshodidenyö:h nadi'nigöä'geh.
Ganoö' ni:s, Chorazin- Ganoö' ni:s, Bethsaida- ne:', së'ëh, neh gaio'dašowanës niyawë'šö' heswaya'dade', ne'hoh nödayawë'šök neh Tyre, koh neh Sidon, onëhjihgo:wa:h dösaodidenyö:h nadi'nigöë'geh, neh gaëhdä:dës neh gaëhdä' gašönya'döh aönöjeä'dö:k, o'gë'geh aëni'jödak.
Ne:', gwa:h, no'gwëös, Ne:' sa'gwah tigëöh henëyawëh neh Tyre, koh neh Sidon neh dwënishäde' no:nëh dëswöja'do:wet, naeh ni:s henäswaya'dawëh.
Ne:' ni:s, Capernaum, saya'danägwate'öh, ne'hoh heyodo'k neh gëöya'geh, ha'degagö:t ehda'geh ähsadö', nanisheonä'geh- ne:', së'ëh neh gaio'dašowanës, ne'hoh niyawë'šö' heöweh ša'dade', ne'hoh nödayawë'önö' neh Sodom, do:gë, shö:h, ne:wa' nëyo'dë:nö' në:gëh wënishäde'.
Ne:', dih, ni:' no'gwëös, Ne:' na:'degagöt sa'gwah tigëöh henëyoya'dawëh hejöëjade' neh Sodom, no:nëh dwënishäde' neh dëswöja'dowet, naeh ni:s henësaya'dawëh.
Ne:' ne'hoh niyo:we' hega:wi's, Jesus deshowënö'sägwëh, wa:ë', Otgönö:nyö:', Oh Ha'nih, Ša'dagweniyo' neh gëöya'geh, koh neh yöëjë'geh, ne:' gaiönih heh sheyahsehdani:h në:gëh na'oio'dë:h neh wiyo:h hedesegane:'.
Do:gës ne'hoh niyo'dë:h, Ha'nih- ne'hoh së'ëh niyo'dë:h neh wi:yoh hedesegane:'.
Gagwe:göh heh niyoiwage hagiwageöni:h Na:'nih. Të'ëh de'söga:' nö:gweh doyëdeih Noawak, haöhwö'geah shö:h No:'nih. Të'ëh, koh, de'sö:ga:' nö:gweh deöwöyëdeih No:'nih, ne:', shö:h, Noawak, koh, neh sö:di'gwah na'ot No:awak oyëdet, ëshagö:nyë'.
Gao' daswet hegya'dade', gagwe:göh ni:s neh swatšähdö:je' neh swaio'de', koh neh swaenösdane's. I:' ëgyö' nëswadöishändak.
Deswak nagawëh neh jagonöhdönista', swajeä'dak, gwa'hoh- ne:', koh, ni:' gweaiönyäh swa'nigöëyëda't hegya'dade'- ne:', së'ëh, ni:' naknigöënidës, hehda'geh, koh, odadöni:h nagenyahsa'- ëswagë' nehoh nëwödöishä' neh swatwaisä'shö'- 
Ne:', së'ëh, nagiwa'geh neh jagönöhdönista' të'ëh de'ganoö'- ne:', koh, nakenö' të'ëh de'osde'.oiwa' 12

Ne:' ne'ho:öweh tšiga:wi's, Jesus hohdëjö:je', nawëdadogëhdöh wënishäde', gaëdagöh, hodiähdöh hegayëtoh nonö:ja'- ne:' neh hagöiönyaniak honödöswe'danine'- o:nëh wa:diji'jiyakö:' nonöja'- hodigöh, koh.
Ne:' dih, no:nëh sha:digë' neh Pharisees henödiye:', höwëöhse:h, satga:toh, ne:' neh sheiönyanih ne'hoh naodiyënöwëh neh të'ëh de'gayanishä'geh neh ne'hoh nöyeye:' nawëdadogëhdöh wënishäde'.
Ne:', gwa:h, neh hagöyëöhse:h, Të'ëh, gëh, de'swawënöhsa:' henioyäsöh neh David, no:nëh shaodöswe'dë', ne:', koh, neh deënödinö'?
Ne:', waeh, neoyösöh he:öweh niyonöhsot Nawëniyo'- wa:k noähgwa' neh ne'hoh gaö'- ne:' neh të'ëh de'gayaneshä'geh neh haöhwö' na:k- të'ëh, koh, hae'gwah, nonöhö' neëne:'- ne:', shöh, honöhö'geah ogwenyöh ëödi:k nadiya'dötwas.
Ögih, ne:' neh të'ëh de'swawënöhsa:' neh gayaneshä', heniyawës nawëdadogëhdöh wënishädenyö', ne:' nadiya'dötwas, he:öweh hënödënöyëdahgwa', deadiya's nawëdadogëhdöh, të'ëh, naeh deodiyë'his?
Ne:', gwa:h, ni:' no'gwëös, Ne:' niko:öweh shaya'da:t, neh sigwah heniyoya'danë:gwat, naeh heniyonöhsanä:gwat neh yödënöyëdahgwa'.
Ne:', gwah, neh te'swënöhdö' neh na'ot gë:döh në:gëh, neh wa:döh, Ne:' ni:' sa'gwah gägwaslnëyagodanidëök, të'ëh, naeh, nayeya'dötwahsek, agënö' koh, naeh neh yagë'öh etšiwagë'seh neh de'agöyë'hi'öh.
Ne:', së'ëh, Nöwö:wök nö:gweh, Haya'dagweniyo', hae'gwah, nawëdadogëhdöh wënishäde'.
Ne:' no:nëh tšiyodë:jöh, ne'hoh heoyö:h hënötgenisata'.
Da:h ne:', dih, nëh nö'ö:wëh, ne'hoh ë'jö' nö:gweh nosohdatë'öh- höwödösöh [neh Jesus], ho:në:h, Gayaneshä'geh, gëh, nösayejë't nawëdadogëhdö'geh wënishädenyö'? Ne:' hodiwihsagöh nö:waiwayëhdak.
Ne:' nagöyëöhse:h, Söh na'ot heniswadih, neh jö:gweh, aonösgwayëda'k neh deyodinö'gëöt, sgaya'da:t oyadagöh, hagaya'dët nawëdadogëhdöh wënihade', të'ëh, gëh, de'aöh a:yenö:' hösaya'dadahgo'?
We:so', waeh, deyodiëh nö:gweh heniyeya'danoö', naeh henigaya'danö:' neh deyodinö'gëöt- ne:', dih, gaiönih gayaneshä'geh neh wiyo:h henëyöje:' awëdadogëhdöh wënishadenyö'.
Da:h, o:nëh hawëöhse:h nö:gweh, Dasënisohdada:t- tonisohdadadöh- ne:' neh sawadö', ne'hoh nösayawëh heniyo'dë:h neh sga:t.
O:nëh, neh Pharisees heodiyagë'öh, hodiashëdasöh, ne:' hodiwašönyanö' henödadiyeä'dak nadiwahdö't haya'dade'.
Ne:', dih, no:nëh neh Jesus shao'nigöëyëda't, detodö'nö:h, o:ya'jih heshawenö:h- gëjohgowanës höwönödëje'- gagwe:göh shagöjë'döh.
Hagöyëöse:h, Së:nöh ësgwaya'dodahsih.
Ne:' no'gaiwayeih nosnye'öh Esaias hodogësdanih, ha:wë:h,
Ho! ageha'shä', ne:' ne'hoh ni:' heya'dägwäh- henoöhgwa'- ne:' haya'dade' ni:' nagatwaishä' we:so' o'nigöiyoh. Ne:' ne'hoh ëkë'nagatwaishä' haya'dade'- haöhwö' o:yëdet ëögöyönyä' noiwiyosdöshä', äodiya'dowë't no'tonöëjo'dë'shö'.
Ne:', neh të'ëh tasgehahsek, aoi'sdöwanëök, gwa'ho- të'ëh, koh, söga:' nö:gweh taöwöwënö:ka:k neh ganödagweniyo'geh.
Ne:' nohdagwäsö' noa'gëda' të'ëh ta'daya'k- ne:' koh, neh jojë'gweot shöh, neh yeašödahgwa' të'ëh ta'swat, heh niyo:we' ha'daödiogwat, ne:', koh, nëwötgweni', he'tgëh ëwötäk neh gaiwiyösdak-
Ne:' heh niyohsëno'dë:h ëjeya'dä'sek no'jagöëjo'dë'shö'.
Da:h, o:nëh ne'hoh höwöya'te:h haya'dade', shaya'da:t, nojenöwöhdöh nanisheonö', deagahgwegöh, të'ëh, koh, deawënöt- saojë't- jogwenyö:h neh deagahgwegöh, deawënöt, koh, dejaöh, sasnyet, sagë', koh.
Ne:' neh gagwe:göh neh gë:johgwa'geh wa'oähdak waodiwanä:go', hënödöh, Të'ëh, gëh, de'ne:' në:gëh Noawak neh David?
Ne:', dih, no:nëh shadiwaök neh Pharisees, honë:h, Ne:' nëdaigëh, të'ëh deagöya'ditgës nandinisheonö'shö', ne:', gwah, haöhwö' hoyeä'dahgwa' Beelzebul, nöwögowanëh nadinisheonö'.
Jesus hogë:h nadi'nigöë'geh, hagoyë3öhse:h Ha'deyöëjage:, no'dwadekahsi' aöhwö', shöh,- ne'hoh ëyoya'te:' ëgëök de'swadista'- ne:', koh, na:'deganödage:, ganöhsot, gi'shëh, o'dwadekahsi' aöhwö', shöh, të'ëh ne'hoh de'aöh agada'k.
Da:h ne:', dih, nanisheonö' ösaoya'ditgëh, gi'shëh, nanisheonö', ne:', waeh, no'tadekahsi' haöhwö', shöh, koh- göëöweh nëtgayeä'dak, agada'k noiwa'geh?
Ne:', dih, neh jë:gwah ni:' Beelzebul ëeyajeä'dak nëskeya'ditgëh nadinisheonö', sö:h na'ot shagnöjeä'dahgwa' neh tšiyawakshö' shöwödiya'ditgës? Ne:', dih, gaiönih, ne:' dëyetšiya'dowet.
Ne:', gwah, gi'shëh, neh jë:gwah ne:' gajeä'dahgwa' Notwaishä' Nawëniyo', heskeya'ditgës nadinisheonö', o:nëh, waeh, neh dwënöhdö'shägweniyo', neh hoiwa'geh Nawëniyo', të'ëh da'dejo'nigöëge, o:nëh ne'hoh o'gayö' heh swaya'dade'.
Da:h, o:nëh ne:', gi'shëh, göë, nö:h, nöda:yeä'dak söga:', ne'hoh ha:yö' honöhsot nade'jiata' nö:gweh, neh deohgwanine' na'deyö:h najeä'dahgwa' no:wëh? Ne:', waeh, nö:h, ëyosgastet, ne:' ëtajeët nëoshëödë'nade'jiata' nö:gweh, o:nëh waeh deohgwanö:s honöhsot.
Ne:', waeh, neh të'ëh, igëh, de'jagi'nigöët, deyöginyot- ne:', koh, neh të'ëh, igeh, da'deyagioes, deadogwata', waeh, naeh.
Ne:', dih, gaiönih, o'gwëös, Gagwe:göh heh niyö:h neh yeiwane'akta', ëyegëšöni', igëh, ëyenöhgödë', koh, dëjagodiwa'sägwas, naeh, nö:gweh- ne:', gwah, gi'shëh, ëyegëšöni', ëyenöhgödë' Notwaishiyoshä', të'ëh ne'hoh, naeh, ta'dösayagodiwa'sägwas, nö:gweh.
Ne:', koh, neh södi'gwah na'ot ëasnyet ëodwënögahdë', ëoiwayët Nöwö:wök nö:gweh, dëshodiwa'sägwas- ne:', gwah, neh södi'gwah na'ot ëasnyet, ëödwënögwahdë', ¨´öiway¨´t Notwaishiyoh, të'ëh dewëdöh ta'dösaodiwa'sägwas në:gëh ni:koh yöëjade', të'ëh, koh, hae'gwah, neh yöëjade' da:we'.
Ne:', gi'shëh, negëödiyoh neh gäi', wi:yoh, koh, neh wayöta'- o:nëh ne:', gi'shëh, nödaetgë'öh- të'ëh, koh, de'swiyoh neh wayöta'- ne:' së'ëh, heh nigëödo'dë:h, oyëdehdagöh heh niyoyo'dëhh neh wayöta'.
Oh gawajiyäde' oshaisda' notgö', gaëh nödeswayeä'dak, swaiwane'agöh, wi:yoh aeswasnyeta:k? Ne:', së'ëh, heh niweso' nawënyahsagöh iwa:t, he'hoh tgayagë's neh yesyeta' heh yehsagaët.
Ne:' nö:gwe'diyoh nö:gweh, ne'hoh tayagë:s nawënyahsagöh tohsënöni:h neh wi:yoh nö'oio'dë'. Ne:', koh, nö:gweh noiwane'agöh ne'hoh tayagë:s nawënyahsagöh tosënöni:h neh waetgë' nö'oio'dë'.
Ne:', gwah, ni:' no'gwëös, ne:' na:'deyowënöge: neh waetgë' nëyesyet nö:gweh, ne:' nëjeiwadëhdaë', no:nëh ne:' dwënishäde' dëswöja'dowet.
Ne:', së'ëh, heh nihswëno'dë:h, ëwötšo:wi' heh de'sayë'his- ne:', koh, hae'gwah heh nihswëno'dë:h, oyëdet ëyöni' nësaiwöë'hehdë', nësanöhjo'gë', nësaewahdak.
Ne:' nadiya'dadogëh nadiyadö:', koh neh Pharisees deshöwöwënö'sägwëh, honë:h, Sadiönyanih, agweh ayagwatga:to' noyëdet ayögyönyä', i:s ne'hoh nösye:'- neh të'ëh, igëh, de'agogwenyö:h nö:gweh ne'hoh nöyeye:'.
Ne:', dih, neh deshagowönö'sägwëh, wa:göyëös, Hödiwane'agöh, hodi'nöwehä:t gawajiyäde' hënihsa:s noyëdet aonödö:'s- të'ëh, dih, taënötgatoh noyëdet aonödö:'s, neh të'ëh, igëh, de'agogwenyö:h no:gweh ne'hoh nöyeye:'- ne:', shöh, heh niyoyëdet odö'öh haya'dade' nodogësdaniak Jonas.
Ne:', waeh, heh niyawë'öh neh Jonas, sëh niwënishägeh, sëh, koh niwahsödageh, ne'hoh heaya'da:t neh gatgwisdagöh neh gëjögo:wa:h- ne'hoh, koh, hae'gwah, nëyawëh Nöwö:wök nö:gweh, sëh niwënishage:, sëh, koh , niwahsödage: hëaya'dada'k neh yöëjagöh.
Ne:' nëh nö:gweh, neh Nineveh tadinögek, sha'ga:t dëshadida't në:gëh gawajiyäde', no:nëh dëswöja'dowet- ne:', koh, neh gaiwahdashä' ëshagodinöhja'kdë'- ne:' gaiönih heh deshonë'nigöëdenyö:h, naeh, neh tšiagöthänih neh Jonas- swatga:toh, dih, si:gwah heh niaya'danoö', naeh heh niaya'danoök neh Jonas, ni:koh ie's.
Ne:' neh yegowähgowa:h nëjehgwah, sha'ga:t dëshadida't në:gëh gawajiyäde', no:nëh dëswöja'dowet- ne:', koh, neh gaiwahdashä' ëyenöhja'kdë'- ne:', së'ëh, heyodöëjo'kdö' nijagawehdahgöh, ne:' nayagotödek no'nigöhdashä' neh Solomon- swatga:toh, idh- si:gwah heh niyoya'danä:gwat, naeh heh niyoya'danä:gwahdönö' neh Solomon, nikoh ie's.
Ne:' no:nëh notwaishä:tgi' [nanisheonö'] shoyagë'öh heöweh niaya'dade' noögweh, ne'hoh o'tadawënye:', he:öweh de'onegonyö'- hihsa:s nadöishë:'- të'ëh, koh, deogë:'.
O:nëh ha:döh, Ne:' nësgahget, ne'hoh hësgyö' hedwaknöhsot, he:öweh dwagyagë'öh. Ne:" no:nëh sa:yö', wa:gë' de'ta'gwisdë' de'swa:t- gësgäwa:göh, wawiyosdöh, koh.
Da:h, o:nëh hohdëjö:h- deohgwëh, ja:dak no:ya' niyotwaishäge: nonötwaishätgi' [nadinisheonö'] heaya'da:', koh, neöhwö', deöwögënyö:h heh niyodiwane'agöh, heodiyösöh, ne'hoh waënënögä:t- ne:' neh nö'gä:' wa'oa'k në:gëh nö:gweh, dösayogëni', naeh heh niyo'dënö'neh shödawajeät. Ne'hoh, dih, nëodiya'dawëh, hae'gwah, në:gëh hodiwane'agöh nigawajiyäde'.
Ne:' nahsöh hota:' neh gëjohgwa'geh, nëh nö'ö:wëh, ne:' nono'ëh, koh neh deënödënöde:', hadihsia:' asdegwah deonödöëjönih nö:wöwënö't.
Da:h, o:nëh shaya'da:t hawëöhse:h, Satga:to', sano'ëh, deswadënöde:', gwa'hoh, hadihsi:a' asdegweah, deonödöëjönih neh daeswataë'.
Ne:', dih, dösaowënö'sägo' nö:gweh neh wao:wi', ha:wëh, Söh negë' na'ot no'yë:'- söh, gwa'hoh, neh deyagwah dënöde:'?
O:nëh heonëshadadöh he:gwah hadihsi:a' nagöiönyaniak, waë', Swatga:toh, neh no'yëh, koh neh deyagwadënö:de:'
Ne:', së'ëh, neh södi'gwah na'ot ne'hoh nëyeye:' heh nito'nigo'dë:h Na:'nih neh gëöya'geh të'jö', ne:' ne'hoh sha'ga:t neh deyagwadënö:de:', koh neh no'yëh.oiwa' 13

Ne:', shöh sha'wënishä:r hoyagë'öh neh Jesus, heganöhsot, ganyodäkah heojëdasöh-
Gëjohgöwönës ne'hoh waodiya'dayei'- o:nëh neahwö' hode'nöhdahöh, gaöwögöh tojëdasöh- ne:', naeh, neh gëjoh gwagwe:göh ganyodäkah, shöh, hadihsia:'.
O:nëh hosnye'öh, we:so' oiwageh hagösnye'seh, neh deoyëödähgwanö'- ha:wëh, Swatga:toh, nayëtwas wa:adëdi', waonöjöjehsa'.
Ne:' no:nëh shaonöjödi', neh ganëögwä' owakdaje', gye:h, o'gageöda'šö:'- ji'dä'ö:h hodiyö:h- ne:', naeh, wa:disa:h.
Ne'hoh, gye:h, o'gageöda'šö:' no'sgwä:'geh- ostö:h, shöh, tiyoehdae:'- o:nëh, shöh, koh, o'gahwë'odë'- ne:' joiwa' heh so'jih niyoehdagä'öh.
Ne:' no:nëh shödagähgwitgë't, he'tgëh nö'wadähgwaë', o'wadi'sgöda't, shöh, ne:' gaiönih hede'okdeot, o'gadage:', shöh.
Ne'hoh, gye:h, noikdagöh o'gageöda't- o'wadoja:k noikda'shö'- ne:', naeh, o'jodiönya'k.
Ne:', dih, noya'shö' oyehdiyosgeh, naeh, o'gageöda't- o'wadöni', koh, naeh- sga:t dewë'nya'e:h, gye:h, nigayei' nösayogäis- ne:', gye:h, neh yei' niwashëh- sëh, gye:h, niwashëh.
Södi'gwah na'ot haöhdot nogwenyö:' ëotöde:k nö:gwenyö:' ëotödek, hotödek ne'hoh.
O:nëh nagöiönyaniak hodiyö:h, höwëöhse:h, Ah, naeh, gaiönih degayëödähgwanö' sajeä'dahgöh heh shetäni:h?
Deshagowënö'sägwäh, hagöyëöhse:h, Ne:', gwah, gaiönih, i:s, naeh, etšiwawi:h nëswënöhdö:k heh niyö:h nahsöh o:yëdet de'yöni:h neh gëöya'geh oiwa'geh, neh dwënöhdö'shägweniyo'- të'ëh, naeh, de'ne:' döwënöwi:h naonënöhdö:k.
Ne:', së'ëh neh södi'gwah na'ot ho:yë', ëöwöyö' ne:ne'- we:so', dih, naeh, ëoyëda'k. Ne:', gwah, neh södi'gwah na'ot. Të'ëh deoyä', dëöwëhgwa' nagwana'ohdë'ëh, gi'shëh aoyëda'k.
Ne:' jo:iwa' ne:' keyeä'dahgwanih neh degayëödähgwanöh heh kesnye'seh- ne:' gaiönih heh hadigëh, ne'hoh, shöh, niyo'dë:h nagëök, igëh, deadigëh- hënö:ka', koh, ne'hoh, shöh, niyo'dë:h nagëök, igëh, deonögëh- të'ëh, koh, deodi'nigöëyëda's.
Ne'hoh në:g¨´h hadiya'dade' oiwayei'öh notšo:wih hodogësdania'k Esaias, ne:' neh wa:döh, Ne:' ëwöjeä'dak heh swaökasta', ëswatödek- të'ëh, naeh, taeswa'nigöëyëda't- ne:', koh, ëwöjeä'dak heswadokasdöh, ëswagë'- të'ëh, naeh, ta'daeswagayëda't.
Ne:', së'ëh, në:gëh negëjohgwa'geh waonënyahsahsë'he't, de'sgaga'ëyö:'- ne:', koh, nënöhda', të'ëh de'swaöka'- deonötgahgwegöh, ne:' neh jë:gwah, shöh, agagë' nadiga:'- ayotödek, gwa'hoh, nonöhda'- ne:', gwa'hoh, ayo'nigöëyëda't nonënyahsa'- dösa:dideni' nadi'nigöë'geh- i:', gwa'hoh, ösakejë't.
Ne:', gwah, nodëöh ni:s, neh swadokasdöh- ne:', së'ëh, neh ga:gëh- koh heh swaökasta'- ne:', së'ëh, neh waöka'.
Ne:', së'ëh, neh dogësöweh ni:' o'gwëös, Honötga'de' nodidogësdanih, koh nodiwayeisdöh nö:gweh, we:so' deonödöëjoniak na:digë' neh nö'oio'dë'shö' ni:s neh swagëh- të'ëh, dih, deodigësöh- ne:', koh, nöënö:k neh nö'oio'dë'shö', ni:s neh swaöka', të'ëh deonögasöh.
Ne:', dih, gaiönih, o:nëh jatöda:t neh dagayëödähgöh na:yëtwas.
Ne:' no:nëh neh södi'gwah na'ot ëöiwaök heh nigawëno'dë:h neh gëoya'geh oiwa'geh, neh dwënöhdö'shägweniyo'- të'ëh te'oyëda'ö:' nao'nigöëyëdaht- o:nëh ne'hoh wa:yö' nanisheonö', wa:disgwat neh gayëtwahdöh nawënyahsagöh. Ne:' ne:gë' noakdaje'gwah o'gageöda't.
Ne:', gwah, neh waoya'dowë't neh ganëögwë' no'sgwä:'geh, ne:' sha:ya'da:t, no:nëh wa:iwaök nowënö' [neh gaiwiyosdak,] o:nëh, shöh, koh wa:döhöëh, wa:yenö:'.
Ne'hoh, gwah, niyo'dë:h, ne:' të'ëh de'okdeöt haya'dade'- da'jiah, shöh, neh wa:gweni'- ne:', gwah, no:nëh o'gadëh no'toya'doä:k, ne:' gi'shëh nëöwönöhgödë', ne:' ëjoiwa'gëök neh gaiwiyodak, ne:', shöh, neh dawajeët neh daohsi'dodä:h, o:nëh, gwa'hoh wa:ya'jenët.
Ne:', koh, neh waoya'dowë't neh ganëögwë' noikdagöh, neh odöh, no:nëh, i:gëh, wa:iwaök nowënö' [neh gaiwiyodak,] ne:' so'jih hasdeista' nikoh yöëjade', koh heh niyagoya'dahdö'ta' nashënönyashä', ne:' degö:nya's nowënö'- ne'hoh niyawës ne:' të'ëh de'swayöta' haya'dade'.
Ne:', gwah, ne:' waoya'dowë't neh ganëögwë' neh wi:yoh noehda', neh odöh, no:nëh wa:iwaök nowënö' [neh gaiwiyodak,] wao'nigöëyëdahjih- ne:', gwa'hoh, neh wadönih, ne:', gye:h, neh sga:t dewë'nya'e:h nigayei' nösayogëis- yei' niwashëh, gye:h- sëh, koh, gye:h, niwashëh.
O:ya', koh, shagöyödahsa'se:h deshoyëödä:hgöh, hagöyëöhse:h, Ne:' neh gëöya'geh oiwa'geh neh dwënöhdö'shägweniyo', desgayëöda:' nö:gweh, waonöhgwëödi' onöhgwëiyoh ho'ëgöh.
Ne:', dih, no:nëh waonida' nö:gweh, hoyösöh no'nigöëswaës, waonöhgwëödi' no'eohdaetgë' onöhgwëö:' hegayëtoh nonëja'- o:nëh hohdëjö:h.
Ne:' no:nëh o'joëjotga', odöniaje' nonöhgwëiyoh, o:nëh hae'gwah o'wënödodahsi' nonöhgwëetgë'.
O:nëh nadiha'shä' hẅöya'dowë'öh nanöhsagweniyo' höwö:hse:h, Të'ëh, gëh, ne:' de'sayëtoh nonöhgwäiyoh neh sa'ëgöh? Gö:weh, dih, nijawenö:h, dewajesdöh ne:hoh no'eohdaetgë'?
Hagöyëöhse:h, Ne:' ne:hoh na:knigöëswaës ne'hoh niyoyeäh. Detodisye'öh nadiha'shä', höwëöhse:h, Desadöëjönih, gëh, ne'hoh hayagwe:', [dayagyonyahsi',] a:yagweoek?
Detosnye'öh, ha:wë:h, Të'ëh- jë:gwah, shöh, no:nëh dëjonyahsö:je' no'eohdaetgë', ëdiswa'hätgwat hae'gwah nonëja'.
Ne'hoh, shöh, nëyo'dëök, dejaöh wadoja:k heh niyo:we', hëganöjaih- ne:' no:nëh ne'hoh niyo:we', ëkeyëös nadinöjiya's, Ne:' daswajeät jioek no'eohdaetgë'- jahgwaisyonyanö:h, koh- ne'hoh hëswayö't hege'eohdayëdahgwa' no:nëja'.
O:ya', koh, shagöyodahsa'se:h, deshoyëödähgöh, ha:wë:h, Ne:' neh gëöya'geh oiwa'geh neh dwënöhdö'shägweniyo', desgyajeäh jonöhgwëöt neh onöhgwëöjiwagëh, [neh Mustard,] deohgwëh nö:gwe', ne'hoh, hotëyë' honöhgwëöjö:h.
Ne:', waeh, nagwas heyostöh nonëhgwëö'shö'öh- gëöda', koh, wadö:'- ne'hoh ha'degayei' neh ji'dë'ö:shö'öhneh e'tgëh wadije's, wënödata' heh o'hahdägwaö'.
O:ya', koh, deshoyëödähgöh, hagöyëöhse:h, Ne:' neh gëöya'geh oiwa'geh, neh dwënöhdö'shägweniyo', desgyajeäh neh yötähgwä'gwata'- deyagohgwëh neh yagö:gweh, oteshägöh heyagohsehdöh, swadënö'geähdashä:t niyö:, heh niyo:we' gagwe:göh wa'otgëh.
Gagwe:göh në:gëh niyoiwage neh Jesus niagöyä'se:h neh gëjohgowanëh, deshöyëödähgwanö'- të'ëh, koh, nagëök de'ga:' neh degayäödähgöh, heh niyö: wa:gösnye's.
Ne:', dih, noiwayei'öh heh niyoyeäh hosnye'öh nodogësdaniak, ha:wë:h, Ne:' ëgehodögwat hegehsagaët, neh dëgyëödähgwanö:'- ne:' ëgyagëh nö'oio'dë's, heh niyo:we' dwajënokda'öh heyöëjäde', tšiwahsehdöh.
O:nëh neh Jesus shagöyatga'wäh neh gë:johgowa:nëh- ögyeh, naeh, heoyö:h heganöhsot- ne'hoh heöwöya'dowë'öh nagöiönyaniak, ho:nëh, Dagwa'nigöëyëdahdëh neh desayëödähgöh no'eohdaetgë', dewajesdönö' neh gayëtöh.
Deshagöwënö'sägwëh, hagöyëöhse:h, Ne:' ne:hoh honöhgwëöjö:h nonöhgwëiyoh, Nöwö:wök nö:gweh.
Ne:' neh ga'ëyë', naeh, heyöëjade'. Ne:' nonöhgwëiyoh, ne:hoh naeh, neh gëöya'geh oiwa'geh, neh dwënöhdö'shägweniyo' oksa'da'shö'. Ne:', gwah, nonöhgwë:etgë', ne:hoh, naeh, no:ksa'da'shö' na:'nigö:etgë'.
Ne:' no:'nigöëswaës nonöhgwëöjö:h nonöhgwä:etgë', ne:h ne:hoh, naeh, nanisheonö'- ne:' nëgaëdaih, ne:hoh, naeh, nanisheonö'- ne;' nëgaëdaih, nehoh, naeh, nonëh ëwödokdë' heyöëjade'- ne:' nadinöjiya's, naeh, nadiöya'geonö'.
Ne:', dih, gaiönih, no'eohdaetgë', naeh, ëgeoeö:k, ëgaë'da:k ojisda'geh, ne'hoh, dih, koh, hae'gwah, nëyawëh, no:nëh ëwödokdë' në:gëh heyöëjade'.
Ne:' Nöwö:wök nö:gweh ëtagöha't noöya'geonö'shä'shö'- ne:', naeh, ëödioek, ëödiyagëh heh niaëjade' gagwe:göh, heh niyö: neh go'nigö:dagwata'- ne:', koh, neh waetgë' goyo'dehgöh.
Ne'hoh, naeh, heönödi' he:öweh ode:ka', nogëisdöh o'daiyë'- desgyaje:ëh hadinyö'öshänöwëhdahgwanöh- ne'hoh, naeh, ëtänösdëönyö:k, dëtänöjo'gënyea:k, koh.
Ne'hoh niyo:we', naeh, nodiwayeisdöh dëonödëhgödë', dësgyajeäök hodëhgot neh gähgwa:', no:nëh ne'hoh hë:ni'jöda'k hehtënöhdö'shägweniyo' nöwä'nih. Södi'gwah na'ot haöhdagaëdö', naotödek, hotödek neh ne:'.
O:ya', koh- ne:' neh gëöya'geh oiwa'geh, neh dwënöhdö'shägweniyo' desgayëöda:' nashënönyashä', ga'ëgöh wahsehdöh- ne;' no:nëh wa:shäwi' nö:gweh, shohsehdöh, shöh- da:h ne:', heh niodöhösöh, hohdëjö:h- gagwe:göh wa:dëninö', heh niyoyë'- ne:' wa:ninö't hegaehdade'.
O:ya', koh- ne:' neh gëöya'geh oiwa'geh, neh dwënöhdö'shägweniyo', ne:' desgayëöda:' nadahgwanyatgeö:', hawihsagöje's neh wiyo's ga'nohsa'.
Ne:' no:nëh heogä:h sga:t, nagwas oiowanëh neh ga'nohsa', hohdëjösöh- gagwe:göh hodëninö', heh niyö:h hoyëdak- ne:' honinö'dahgöh neh ne:'.
O:ya', koh- ne:' neh gëöya'geh oiwa'geh, neh dwënöhdö'shägweniyo', desgayäöda:' neh wa'a:' yejo'yakta', gayodä'geh wa'eö:h- o'yoe:k na:'degëjage.
Ne:' no:nëh onöhe'öh, detonödiëtwëh ganegakah- o:nëh ne'hoh honöjëdasöh, o'tënönyahsi' neh gëjiyoh- ne'hoh honödahöh he:öweh ga:yë' neh yeähgwa'- neh gëjaetgë' honöjö:h, naeh.
Ne'hoh, dih, koh, hae'gwah, hëyawëh, no:nëh ëwödoëjokdë'- ne:' nadiöya'geonö' ëtëne', dëshagononyahsi' nodiwane'agöh he:öweh niadiya'dade' neh todiwayeisdöh-
Ne'hoh hëöwödiya'do'ya:k he:öweh jodeka', nogëisdöh o'daiyë', desgyajeëh hadinyö'öshänöwëhdahgwanöh- ne'hoh, naeh, dëjöhsëtwahsö:k, dëjöjo'gënyea:k, koh.
Tosnye'öh neh Jesus, hagöyëöhse:h, O:nëh, gëh, gagwe:göh eswa'nigöëyëda't heh niyoiwage? Höwëöhse:h, O:nëh, Ša'dagweniyo'.
Šagöyëöhse:h, Ne:', dih, gaiönih, ha'deyögwe'dage, neh shagodiyadönih, hayaneshäyëdeih, höwö'nigöëyëdahdani:h neh gëöya'geh oiwa'geh, neh dwënöhdö'shägweniyo' nö'oio'dë', desgayëöda:' ne:' nö:gweh, nanöhsagweniyo', tayagës, he:öweh nigayë' noshënönyashä', neh wase:', koh ne wagayöh.
Ne:' no:nëh ne'hoh niyo:we' heyawë'öh, no:nëh sha:hjënokdë' neh Jesus, në:gëh dayëödähgwanö:k, hotädadöh o:nëh.
Ne:' no:nëh ne'hoh heoyösoh, he:öweh haöhwö' haëjade', wa:göiönyë' nö:gweh, he:öweh hënötgënisata'- ne:' henodiwanägo', ho:nëh Gaëöweh nitoa:h në:gëh ga'nigöhdashä', nögweh? koh, në:gëh hoyo'dašowanës?
Të'ëh, gëh, de'ne:', neh Mary de'eyasöh nono'ëh? Koh neh deënödënö:de:', James, Joses, Simon, koh neh Judas?
Koh neh deënödë:nö:de:' neh wëniöshö'öh, të'ëh, gëh, gagwe:göh da'dedwadih? Gaëöweh, dih, nitoawihdahgöh, në:gëh nö:gweh, gagwe:göh në:gëh heh niyoiwage?
Ne:' neh të'ëh de'odi'nigöiyo'ö:' haya'dade'. Ne:', gwah, neh Jesus hagöyëöhse:h, Ne:' nodogësdanih hohsäniyoh- ne'hoh, shöh, të'ëh, he:öweh taëjade', ne:', koh, neahwö' honöhsagöh.
Ne:' neh të'ëh we:so' deojo'dadö:' noio'dashänä:gwahdö's neh ne'hoh- ne:' gaiönih heh deöwöiwagweniyosdö:'.oiwa' 14

Ne:' neh ne'hoh niyo:we', Herod neh tagöyënöhdönih wa:iwaök heniyaiwanöge' neh Jesus.
Hagöyëöhse:h noha'shä'shö', Ne:' ë' në:gëh neh John, neh Baptist- detogëöh nödadehsadöhgwa'geh- ne:', dih, koh, gaiönih, oyo'dashänägwahdö's wadodahsögwöh haya'dade'.
Ne:', së'ëh, neh Herod hoyenönö' neh John hoshëödak, hoho:dök, koh- ne:' jagoiwa' neh Herodias, neh yo:' neh deyadënö:de:', Philip haya:söh.
Ne:', shöh, gaiönih, neh John, heawëöhse:h, Të'ëh de'gayaneshä'geh ne:' aejinya:k [neh yo:' neh dejadënö:de:'.]
Ne:', dih, no:nëh shae:', Öenyo' neh John, ne:' shagöshani'öh neh gëdyohgowa:nëh- ne:', së'ëh, naeh, nö:neh, Hodogësdanih.
Ne:', gwah, no:nëh hösawënishäe:' heh niyonögödöh neh Herod, o'jö:t ne'hoh headiga't, neh go:awak neh Herodias- höwö'nigöiyosdöh neh Herod.
Ne:' dayoiwa'he't wa:iwisa:' agwas deonoögwanyö', ne:' nëshagö:' nadi'gwah na'ot ëöwödöešöhgwë'.
Ne:' neh hono'ëh go'nigodani:h neh na'ot ëyagë', ga:wëh, Ne:' nësgö' nonö'ë' neh John neh Baptist, nikoh, gajë'geh.
Ne:' neh gowähgo:wa:h agwas waohsës- ne:', gwah, shöh, heh deonoöhgwanyö', ne:' koh, gaiönih nëni'dö', deonödödöh, o:nëh hodëhö'öh, ëjödadö', shöh, neh honö'ë:'.
O:nëh heodëhö'öh he:öweh tahodö' neh John he:öwönö'önya'göh.
Gajë'geh sgä:je' nonö'ë:', sga:eh- ne:' jödadawi:h neh yeksa'go:wa:h- ne:', naeh, heyagowi:h neh hono'ëh.
O:nëh ne'hoh hodiyösöh nagöiönyaniak- deodihgwëh noya'da', hodihsadö', koh- o:nëh honöhdëjöh, heöwöowi:h neh Jesus.
Ne:' no:nëh shaiwaök neh Jesus, gaöwagöh hode'nöhdahöh, hotgödahgöh, haöhwö'gea:h, shöh. Ne:' no:nëh sha:diwaök, neh gëjohgowanës, heganödayëdö' hodiyagë'öh, höwöšö:h ehda'geshö' heönenö:h.
Ne:' no:nëh o:ya'jih shösae:', gëjohgowanëh hagögësöh- dawadonyanö:' naya'dagöh henögödë:'- sa:göjë't, koh, nonögwe'da' nodinökdanih.
Ne:' no:nëh o'gä:sah odö'ö:je', höwöya'dowë'öh nagöiönyaniak, ho:nëh, Ne:', waeh, neh të'ëh de'enöge' nikoöweh- o:nëh ë', koh, odënišokda'ö:je'- shasheyatgah neh gëjohgowanës, ne'hoh, dih, naeh, ha:diyö' heganödayëdö', aënödahninö's ni:yes.
Ne:', dih, nagöyëöhse:h neh Jesus, të'ëh da'deyodöëjoöh naënödö'nek. Etšinöt, dih, shöh, nëödik.
Ne:' neh shöwöhse:h, Ne:' heh niyögwayë' nikoh, wis, shöh, niyoëhgwage, degëjage, koh.
Ne:' neawëh, gao' dajia:h nikoh, hegya'dade'.
O:nëh hagöyëöhse:h neh gëjohgowanës, jajë:h ogeo'ja'geh- o:nëh deohgwëh neh wis niyoëhgwage, koh neh degëjage, gëöya'gegwah heotgathwëh, deonönyösöh, deoëhgwiya'kö', koh- detšagoähgwawi: nagöiönyaniak- ne:', naeh, nagöiönyaniak [deonödogwahdöh hëni'jö'] neh gëjohgowanës.
Ne:', naeh, neh gagwegöh waënödeköni', waonöhda't, koh. Da:h ne:' heh niyö:h deshodihgwëh neh deyoähgwai'öh, neh wa'odadë:', deknih sga:e' niga'atši.
Ne:' heh niënödih waënödeköni' wis, nö:h, ni ënë'nya'eshäshëh nadijinöh- të'ëh, naeh, de'göwënashedë:' neh wëniöshö'öh, koh nadiksa'shö'öh.
Ne:' neh wa'ogödaje' hagöyëöhse:h neh Jesus nagöiönyaniak, gaöwögöh jade'nöhda:h, swaënt, sganyodädigwah ho'swe:h- ne:', naeh, nëtšagöya:tga', yae', neh gëjohgowanës.
Ne:' no:nëh sa:göyatga' neh gëjohgowanës, ne'hoh, naeh, he'tgëh heawenöh honödade', ne'hoh hëödënöyë:', haöhwö'geah ne'hoh heä'jö'.
Ne:' neh ne'hoh niyo:we', o:nëh ganyodaëh heh gaöyoje's, odëdonya'dö:je's nodo'da'- ne'hoh, koh, joägöt hewaonenö:je'.
Ne:' no:nëh dawëdodë', Jesus ne'hoh heawenö:h heh tadiöyoje's, onega'geshö' hwae:'.
Ne:' no:nëh wö:wögë' nagöiönyaniak, onega'geshö' ie', waodiya'döda:t, ho:nëh, otwaishä', ë', nö:h deonöhsëtwa'öh, onëh, so'jih waonöhjök.
Ne:' neh wa'ogödaje', tosnye'öh neh Jesus, hagöyäöhse:h, Swada'nigöëniyä:t- i:' negë'- së:nöh ëswahjö'k.
O:nëh neh Peter dösawënö'sä:go', ha:wë:h, Ša'dagweniyo', do:gës, gi'shëh, i:s ëgëök, dagëös, gao' nödase:h, o:nega'geshö'.
Detoshye'öh, ha:wëh, Gajih. Ne:' neh Peter, no:nëh wa:de'nöhdahgo' neh gaöwögöh, onega'geshöh heawenö:h, ne:' ho:gwah hotgödahgöh heh da:e' neh Jesus.
Ne:', gwah, no:nëh wa:ga'ëyö:' so'jih jodä'hasdö', hohjö'öh- o:nëh, koh, o'wahsawë' onegagöh wae:'- deohsëtwëh o:nëh- ha:wëh, Ša'dagweniyo', dagya'dagehah.
Ne:' neh wa'ogödaje' Jesus tonëshagwaihsö:h, waoyenö:', koh- hawëöhse:h, Oh i:s, neh nisaiwagweniyosdöshä'a:h, a na'oh dë'ëh gaiönih desa'nigöëgenö:'?
Ne:' no:nëh hwaiyö' negaöwögöh, o'wënihë:' neh gä:ha'.
Da:h ne:' neh gaöwögöh hadi'nö:t, ne'hoh tonötisdöh, ehda'geh honödadönyasöh he:agat, ho:në:h, do:gës gaiwagweniyo', i:s hya:wak Naweniyo'!
Ne:' no:nëh o'tadinyodaiya'k ne'hoh hodiyösöh heyöëjade' neh Gennessaret.
Ne:' no:nëh wö:wöiwaök nadinöge' neh ne'hoh, honödëhö'šö' gagwe:göh titonehdöh heh nionöëja', ne'hoh gagwe:göh towëdia:h nodinö:kdanih haya'dade'.
Ne:' nöwödöešöhgwani:h, neh ne:', shöh, a¨ńë'nyo'gat hedeyoge'öt noja'dawi'döh- ne'hoh, koh, heh niyögwe'dage heyago'nyo'gahdöh jagodö'öhjiwëh.oiwa' 15

O:nëh höwöya'dowë'öh neh Jesus neh shagodiyadöniak, koh neh Pharisees, ne'hoh hadinage' heganödayë' neh Jerusalem, ho:në:h,
Ah, naeh, hego:wa:h neh sheyönyanih deadiyaneshäitga' henödaodio'dëöje' nadigëhjihshö'gëö'? Ne:', waeh, ne:' të'ëh deënöhjoaes, no:nëh waënödeköni' noähgwa'.
Deshagowënö'sägwëh, ha:wë:h Ah, dih, nä' i:s na'ohdë'ëh gaiöni:h deswayaneshäita' heh niyoiwihsa'hö' Naweniyo', swayeä'dahgöh heh niswaiyo'dä:h?
Ne:', waeh, heh niyoiwihsa'öh Naweniyo', ha:wë:h, De:sesnyek neh ya'nih, koh neh sano'ëh- ne:', koh, neh södi'gwah na'ot ëto'šönë:t hedëosnye:k [no'ni', ne:', gi'shëh,] nonö'ëh, ne:' nëöwönyo'.
Ne:', waeh, ni:s neh swa:döh, södi'gwah na'ot ëöwëös no:'nih, ne:', gi'shëh, nono'ëh, Ne:' së'ëh, neh dewagya'dowehdöh, ne;' hogwah agegödahgöh onöhsadogëhdi'geh, nawagyeä'dahgöna' agiya'dageha'döh,
Ne:' ëjoiwa'gëök ëodadweniyo'he't- Së:nöh, dih, dëosnye:h no:'nih- ne:', gi'shëh, no:no'ëh. Ne'hoh, dih, niswayeäh, neh swanyoh heh nitoiwihsa'öh Naweniyo', swayeä'dahgöh henödiswaiyo'dëöje'.
I:s, no:ya' swadadegöhsödahgöh, do:gës oiwayei'öh, heh nioyeëh neh Esaias, hodogësdani:h heswaya'dade', ha:wë:h,
Ne:' në:gëh nonöëjo'dë' dosgëöh tonötisdöh hegya'dade', hodiyeä'dahgöh ha:dihsagaët- ne:', koh, nögehsäniyosdöh, hodiyeä'dahgöh nadisgwä'shö', ne:' gwah, naeh, nonënyahsa' weëh nitgadaje's.
Të'ëh, dih, de'wadista' nögadënöyënih, ne:' shagodiönyanih, nö:gweh, shöh, goiwihsa'hö', ne:' ya:ge'öh Na:weniyo' aoiwihsa'ö:k.
O:nëh heagönögöh neh gëjohgowanëh, hagöyëöhse:h, Jatöda:t, swa'nigöëyëda't, koh.
Të'ëh de'ne:' nö:gweh na:hsagö:h gëgayö'dak nagaetgët haya'dade'- ne:' gwah, nëtgayagë't ha:hsagaët, ne:' ëgaetgët nö:gweh.
O:nëh ne'hoh hodiyösöh nagöiönyani:ak, höwëöhse:h, Sënöhdö', gëh, heh waodinö'kwat neh Pharisees, heh nö'ö:wëh neh wa:diwaök?
Ne:', gwah, neh dösa:göwënö'sägo', ha:wë:h, Ne:' na:'deyoeohdage, ëgëök ne:' deoyëtwa'öh Na:'nih, nëöya'geönö', ëga'hëtgwëök neh ne:'.
Nyögwa', shöh- hone'ö:jeh, shöh, ne:' së'ëh, neh deadigahgwegöh, ne:', koh, neh shagodinëtšine' neh deadigahgwegöh. Ne:', koh neh jë:gwah neh deagahgwegöh ne:' ëonëtšihe' noya' dëögahgwe:gö:k hae'gwah, deigwegöh oya:dagöh ha'dëiya'dë't.
O:nëh tosnye'öh neh Peter, hawëöhse:h, Dagwa'nigöëyëdahdëh në:gëh dösahšëödä:k.
Jesus tosnye'öh, ha:wë:h, Ne:', gëh, nëä' i:s në:gëh heh niyo:we', ahsöh de'swa'nigöëyëda's?
Ne:', gëh, nahsöh, de'swa'nigöëyëda's, nadi'gwah na'ot gahsagö:h hëgayö'dak, gatgwisdagöh he:we's- ne:', koh, no:nëh sagayagë't, ne'hoh hewajö:h heyagojehdahgwa'?
Ne:' gwah, naeh, neh ne'hoh tgayagëhdahgwa' heh gahsagaët, ne'hoh nidwehdahgwa' hejawënyahsa:t- ne:', naeh, na'oh dë'ëh neh gaetgëta', nö:gweh.
Ne:', waeh, nawënyahsagöh dwehdahgwa' neh wënöhdönyö'shäetgë', ëwöjoönyö:', waja'döjös, o'nöweha:t, ganösgwaö', onowëh gohsënöetgëta'.
Ne:' negë' në:gëh niyoiwage: neh gaegëta' nö:gweh- ne:', gwah, naeh, nëyödeköni', nëgë:ök de'agohjoaeh, të'ëh, naeh, de'agoetgëta' nö:gweh.
O:nëh hohdëjösöh neh Jesus, ne:' ho:gwa heawenö:h, heoyösöh dosgëöh heh ganödayëdö' neh Tyre, Sidon, koh.
Nëh, koh, nö'ö:wëh, ne:' neh yagö:gweh, Canaan- iteh nö'agöëjo'dëh, jagoyagë'öh heyöëjade'- höwöya'döwë'öh- deyagohsëtwö'öh- höwöhse:h, Dagidë:h, Oh Ša'dagweniyo', i:s, ya:wak neh David. Ne:' neh ke:awak agwas goöyagëh hanisheonö' shagojenöwöhdöh.
Të'ëh, gwah, da'detšagöwënö'sägwë:'- o:nëh ne'hoh hodiyösöh nagöiönyaniak, höwödöešöhgwani:h, ho:në:h, Sheyadowih, shöh, so'jih, ë:', dayösdä:ne' neh nö'gë:'gwah.
Detšagöwönö'sägwäh, ha:wë:h, Ne:' tageha'dahgöh, neh ne:' shöh, ëkeya'dowë't nodiya'dahdö'öh neh deyodinö'gëöt jodiyagë'öh heh gawajiyäde' neh Israel.
O:nëh ne'hoh goyösöh- hehda'geh godadönyasö' he:agat- höwöya'dagweniyosdöh, ga:wë:h, Ša'dagweniyo', dagyenöwö's.
Ne:', dih, neh detosnye'öh, ha:wë:h, Të'ëh de'ne'hohjih, neh ne:' dödayehgwa:k nodiähgwa' nadiksa'shö'öh, ne'hoh hayagodi' hewadiya'dade' neh nigajiyä'sashö'öh.
Ne:' neh wa'agë', Ne:', Ša'dagweniyo'- ne:' gwah, naeh, neh nigajiyä'sashö'öh ne:' wënödekönih nohdönyö'shä', dwa'së's hodekwahgwa'šot noshenë'shö'.
Ne:' neh detosnye'öh neh Jesus, shagawëöhse:h, Oh i:s, neh siöh, ga'ha:sde', ë:', neh saiwagweniyosdöshä', ne'hoh, dih, shöh, niya:wëh heh ša'dade', heh nö'dedisadöëjönih. Ne:' no:nëh shöh, koh, sayödö' neh go:awak.
O:nëh neh Jesus heohdë:jö:h neh ne'hoh- ne'hoh dosgëöh heoyösöh heganyodae' neh Galilee- ne:' honödade' hoë'të:h, ne'hoh, koh, heojëdasöh.
O:nëh ne'hoh höwöya'dowë'öh neh gëjohgowanës, höwödiawinö:je' ne', nodihso'ka', deadigahgwegöh, deadiwënöt, goya'dayesha'šö', gotga'de', koh, noya'shö'öh, ne'hoh hönödatehda'isdö' heh deasi'dageö' neh Jesus- gagwe:göh sa:göjë't.
Ne:' neh hodiwanä:gwëh neh gëjohgowanës, no:nëh waënötga:to', sa:disnyet neh deadiwënödak- jagoya'dagweke'öh neh goya'dayesha'öh- detgayei', koh, ijë's neh gohso'ka'k- jegëh, koh, hae'gwah, neh deyegahgwegönö'- ne'hoh nijoyeä'dahgöh neh deöwöëhsëönyösöh Nagoweniyo' neh Israel.
O:nëh neh Jesus heagönögösöh nagöiönyaniak, hagöyëöhse:h, Ne:' neh we:so' o:ya' nidyo'dëh neh gya'da:göh kedë:s neh gëjohgowanës- ne:' gaiönih o:nëh sëh niwënishäge sha'deyagwadi:h, të'ëh, dih, de'shodiyë' niyes- të'ëh, dih ne'hoh tagye:h, neh ösakeyatga' neh daonëdöjö:k, shöh, jë:gwah, shö:h, ëodi'nigöëhdö' hëshënötaine'.
O:nëh nagöiönyaniak höwëöhse:h, göëoweh nödawe:' nayögwahgwayëda't nikoh heöweh de'enöge', ne' naönöhda't heh nigëjohgowanëh?
O:nëh neh Jesus hagöyëöhse:h, Doh niyoähgwage: swa:yë'? Ne:' neonëh, Ja:dak- dohga:'ah, koh, neh nigëja'sa:h.
O:nëh hagöyëöhse:h negëjohgowanëh, swajë:h yöëja'geh.
O:nëh deohgwëh neh ja:dak niyoähgwage:, koh, neh gë:jöh- o:nëh hodö'eshönyö', deoya'kö', koh- o:nëh ne:' heagöyawi:h neh hagöiönyaniak- ne:' nagöiönyaniak, naeh, o:nëh heöwönöwi:h neh gëjohgowanëh.
O:nëh gagwe:göh waënödeköni', waonöhda't, koh- ne:', koh, neh ja:dak nö'ga'atših neh deyoi'šö' odadëönö' deshodihgwëh.
Ne:' heh niënödih nadijinöh waënödeköni' geih niwë'nya'e'shäshë, të'ëh deöwönoshedëh neh wëniöshö'öh, koh nadiksha'shö'öh.
O:nëh shagöyatga'wëh neh gëjohgowanës- gaöwögöh naeh, hode'nöhdahöh, ne'hoh heoyösöh hdjöëjade' neh Magdala.oiwa' 16

Onëh neh Pharisees, koh neh Sadducees hö:wöya'dowë'öh, höwö'nigöëkdö', deöwödöëjonisöh neh a:göyatgatwahdë' noiwanägwat gëöya'geh ödawehdak.
Ne:' neh tosnye'öh, hagöyëöhse:h, Ne:' no:nëh o'gäsah swa:döh, Ëwënishiyos- ne:', waeh, neh gwëhdä'ë:' niyo'dëh neh gëöya'geh.
Ne:', naeh, neh sedehjiah, Ëwënishäetgët ne:wa' wënishäde'- ne:', waeh, neh gwähdä'ë:' niyo'dë:h neh gëöya'geh- odahji'gyöniaje's, koh, Oh i:s, no:ya' swatgöhsödahgöh, swa'nigöëyëda's, naeh, henigagöhso'dë:h hegëöyade'- ne:', dih, gëh, naeh, ne:' të'ëh de'swagwenyö:h naeh naeswa'nigöëyëda't noiwanägwahdö's oyëdehdahgöh heh niyawë'ö:je' ne:wa' wënishädenyö'.
Ne:' nodiwane'agöh, ne:', koh, nodi'nöwehä:t gawajiyä:de' hänihsa:s nayoiwanägwahdö:k- ne:' gwah, naeh, neh taöwënöh noiwanägwat, ne:', shö:h, heh niyoiwanägwat heh niyawë'öh haya'dade' nodogësdaniak Jonas. O:nëh hodö'nö:h hadiya'dade', o:ya'jih heawenö:h.
Ne:' nagöyönyaniak, no:nëh sganyodädih heshodiyösöh, hodi'nigöhä'öh nöda:dia:' noähgwa'.
O:nëh neh Jesus hagöyëöhse:h, Swatgöëöh, swada'nigöë:k, koh, heh nigade' neh hënötägwë'gwata' neh Pharisees, koh, neh Sadducees.
O:nëh deoditëönyösöh nadiya'dih, ho:në:h, Ne:', waeh, ë' nö:h, gaiönih, heh të'ëh de'dwawi:' noähgwa'.
O:nëh honinödogësöh neh Jesus, [ne:' na'ot honötšo:wi:h,] hagöyëöhse:h, Oh i:s, neh niswaiwagweniyosdöshä'a:h, ah, naeh, hegowa:h deswatëönyönyö:h ne:' joiwa' heh de'swahgwëöwi:'?
Ne:', gëh, nahsöh de'swaga'ëyö:'- të'ëh, gëh, koh, de'jiswasha's heh niyawë'öh neh wis niyoähgwageh, koh neh wis niënë'nya'eshäshëh- ne:', koh, heniga'atših dejiswahgwëh?
Ne:', koh, heh niyawë'öh neh ja:dak niyoähgwage, koh ne geih niënë'nya'eshäshë, ne:', koh, heh niga'atši:h degiswahgwëh?
Ah niyo'dëh heh të'ëh de'swaga'ëyö:' të'ëh, waeh, ne:' de'gwasnyehdahgwani:h noähgwa', ne:' ödagaiöni' aeswadahjawë:t ha'daeswayëönyö:' nënötähgwë'gwata' neh Pharisees, koh neh Sadducees?
O:nëh waodi'nigöëyëda't, të'ëh de'ne:' deosnyehdahgöh naonödahjawësdö:k heh niga:yë' neh yöhdë'gwata' noähgwa'- ne:', gwah, heh nitadiyeä'dahgwa' hënödiönyanih neh Pharisees koh neh Sadducees.
Ne:' no:nëh neh Jesus ne'hoh heoyösöh hejöëjadenyö' neh Cesarea Philippi, hagöyaödö' nagöyönyaniak, ha:wë:h, Söh na'ot dë'ëh, nö:gweh hënödöh, në:gëh ni:', nöwö:wök nö:gweh, gi'öh?
Ne:' neh o:nëh, Ne:' gye:h nënödöh, ne:' gi'öh ni:s neh John, neh Baptist- ne:' gye:h, neh Elias- ne:', koh, gye:h, neh Jeremias- gatga:', gi'shëh, nodidogësdanih.
Ne:' neh shagöyëöhse:h, Söh, dih, na'ot ni:s iswe:h ni:'?
O:nëh tosnye'öh neh Simon Peter, ha:wë:h, Ne:', waeh, ni:s neh Christ, neh Ya:wak neh hawëniyo', Nöhe'öweh.
Jesus detosnye'öh hawëöhse:h, sëdëöh ni:s, Simon, neh Ya:wak neh Jonas- ne:', waeh, neh të'ëh, ne:' no'wa:', koh notgwëhsa' de'sodahsa'se:h ni:s, ne:', gwah, Na:'nih, neh gëöya'geh të'jö'.
Ne:', dih, nä:' i:' no'göyëös, Ne:' ni:s neh Peter, ne:', koh, në:gëh gasdë:'geh ne'hoh ëknöhsöjyë' heh nidwagyeä'dahgöh- të'ëh, koh, tagagwe:nih nodehogaëdö' nanisheonö'geh, tödagaätet nagaiwahdö't.
Ne:', koh, nëtgöyö' neh wadehodögwahda:nöh neh gëöya'geh oiwa'geh, neh dwënöhdö'shägweniyo'- ne:', koh, nadi'gwah na'ot ëhseshëödë' neh yöëja'geh, ëtgashäöda'k, hae'gwah neh gëöya'geh- ne:', koh, nadi'gwah na'ot dë'ëh ëseshëödago' neh yöëja'geh, ëtgashëödagwëök, haegwah, negëöya'geh.
O:nëh hagö'nigöëdogësdöh nagöiönyaniak, nagëök de'söga:' deöwö:wi:' nö:gweh, heh do:gës ne:' haöhwö' neh Christ, [Tšagaöhe:das.]
Ne'hoh niyo:we', o:nëh hohsa:' neh Jesus, o:yëdet hagöyönyani:h neh hagöiönyaniak, heh gaiwayëdahgöh o:nëh ne:' neh Jerusalem ëötgödak- we:so' dëtadöhögai', ëtadiöni' neh hadigëhjihshö'öh, koh neh hadisënöwanës hadiya'dötwas- ne:', koh, neh shagodiyadö:nih- ëöwönyo', koh- ne:' neh sëh wadö'ta' wënishäde' o:nëh dëtatgëh.
O:nëh neh Peter waoyenö:', wa:shawë' notoiwaihdë', ha:wë:h, Weäh nitgadek heša'dade', Ša'dagweniyo'- të'ëh de'dosgëh ne'hoh ta:saya'dawëh.
Ditodihsadenyö:h, hawëöhse:h neh Peter, geshonegwah ni:s dasadäk, Satan, ne:', ë:', neh desgaja'daöwönih ni:s- ne:', waeh, ni:s, ne:' të'ëh ne:' de'sënöhdönyöhgwa' neh Haweniyo'geka:' ne:', shöh, hewegëh nögwe:ka:'.
O:nëh neh Jesus hagöyäöhse:h neh hagöiönyaniak, södi'gwah na'ot dë'ëh i:eh, Aenödë', ni:', ne:' nëödadatga'wahjih- dëök, koh, neh ho:wëh neh degayahsöt, shanödëh.
Ne:', waeh, neh södi'gwah na'ot ëehea:k, Dëwögë'nyadö:k hegöhe', ha'degagö:t waohdö:' neh ne:'- ne:', koh, neh södi'gwah na'ot ëehea:k, Ëwögahdö:' hegöhe', ne:' ëjoiwa'gëök haknoöhgwa', ha'degagöt ëögë'.
Ah, dih, na'ot aodisdë' nö:gweh, neh gagwe:göh ne:' a:ya'dagweniyo'he't heh niyöëja', aohdö:', naeh, neh hotwaishä'? Ne:', gi'shëh, ah na'ot da:dadawisdak nö:gweh neh hotwaishäh?
Ne:' së'ëh, neh Höwö:wök nö:gweh ha'degagöt dëte', dëtoja'dadöje' deaëhsëöhgöh neh Ho:'nih- ëtadiya'dä:je' noöya'geonö'shä'shö', ne'hoh niyo:we' o:nëh ëögöganya'kö:s ha'deyögwe'dage nö:gweh, ëtgashehdak heh nioyo'dasyo'dënö'.
Do:gës ne:' no'gwëös, ne'hoh, gyeh nëkoh ha:dit, neh të'ëh ta:dikdöh neh gëeya't, heh niyo:we' ëöwötga:to' neh Höwö:wök nö:gweh, ëte', ëtojeä'dahgö:je' neh ho:wëh neh tënöhdö'shägweniyo'.oiwa' 17

Ne:' no:nëh yei' tšiyodënišögohdöh, ne:' neh Jesus heh o:a' neh Peter, ne:', koh, neh James, ne:', koh, neh John, neh deyadënöde:', ne'hoh heagö:h honödade' neh honödes, honöhö'geah.
Ne:' no'tagöyaja'dadenyë' headigat, ne:' neh ho'dwadëhgödë' neh hagöhsa'geh, dösagyajeë'he't neh hëdeka:' gähgwa:'- ne:', koh, nošönyashä' ne'hoh nigagë:t henö'deyohateh.
Näh, koh, nö'ö:weh, waöwönöja'dodahsa's, neh Moses, koh neh Elias, deodita:' neh [Jesus.]
Ne'hoh niyo:we' tosnye'öh neh Peter, hawëöhse:h neh Jesus, Ša'dagweniyo', ne:', ë:', neh ho'nigöiyosde:' neh nëkoh aedwë'jödak, ne:', dih, neh jë:gwah aesagayëh sëh nidwasgönih- sga:t ni:s ëgwašönyë'- sga:t, koh, hae'gwah, neh Moses- sga:t, koh, neh Elias.
Ne:' nahsöh hota:', näh nö'ö:wëh, ne:' nohji'gägë:t neh hodiya'dawe'säöh- ne:', koh, neh jatgaëöh, o:wënö' joyagë'öh neh hohji'gägöh- ne:' neh ho'gë', Ne:' negë' në:gëh, neh henoöhgwa' neh he:awak- ne:' neh we:so' dwaknigöiyoh haya'dade'- ne:', dih, koh, sheswatöda:t.
Ne:' no:nëh waënö:k neh hagöiönyaniak, deodiyosgwëhdä:'öh- ne:', koh, na:'deyodo'kda'öh waonöhjö'k.
O:nëh ne'hoh hoyösöh neh Jesus, ha'dagöyëönyösöh, ha:wë:h, Dejida't- Së:nöh ëswahjö'se:k.
Ne:' no:nëh dösaënötgahgwa't, de'söga:' deöwögëh- ne:', shö:h, haya'dih neh Jesus.
Ne:' no:nëh shonënödasnëhdö:je' hagö'nigöëdadöh neh Jesus, ha:wë:h, Së:nöh söga:' ëye'tšo:wih neh swatgato', neh gao' nö'wödih heh niyo:we' no:nëh dëtatgëh neh Höwö:wök nö:gweh, nödadehsadöhgwa'geh.
O:nëh ne:' höwödösöh nhe hagöiönyaniak, ho:nëh, Ah na'ot gaiönih, naeh, hënödöh neh shagodiyadönih, heh gaiwayëdahgöh ne:' ëdwöjeët ëte' neh Elias?
Tosnye'öh neh Jesus, hagöyëöhse:h, Gaiwagweniyo', naeh, ne:' ëdwöjeët ëöyö' neh Elias, ëtaiwašönyane' neh yoiwagwegöh.
Ne:', dih, neh ho'gwëös, O:nëh, naeh, hoyösöh ne:' Elias- të'ëh, koh, deöwöyëde'öh- ne:' dih, naeh, ne'hoh niodiyeäh haya'dade', henö'detonödöëjönih- ne'hoh, dih, koh, hae'gwah nëöyagë' Nöwö:wök nö:gweh, ëdwhdak hadiya'dade'.
O:nëh hodi'nigöëyëda'öh neh hagöiönyaniak, heh ne:' waosnyehdak neh John neh Baptist.
Ne:' no:nëh ne'hoh sa:diyö' heh gë:johgwayë' neh gëjohgowa:nëh, ne'hoh hoyösöh haya'dade', haya'dadogëh nö:gweh- deodöshodösöh ne'hoh, ha:wë:h,
Ša'dagweniyo', aehsidë:' neh he:awak- ne:' së'ëh, neh ho'nöetša's- ne:', koh, neh we:so' hoöyagëh- ne:', së'ëh, neh hojisda'geh, gyeh, gës, hwa:ya'da't- onega'geh, gyeh, gës.
Ne'hoh heh eya'te:' hadiya'dade' neh sheyönyanih- të'ëh, dih, deodigwenyösö:' nö:saöwöjë't.
O:nëh tosnye'öh neh Jesus, ha:wëh, Oh [i:s] de'swaiwagweniyodöshäyë', swa'nigöëtši'gwadöh swawajiyade'! Gaëh nëyönishe't dëdwadi:ak- gaëh, koh, nëyönishe't nëwaknigöisoök heh swaya'dade'? Gao' dashejia:h nëkoh hegya'dade'.
O:nëh neh Jesus hoisdani:h neh hanisheonö'- o:nëh hoyagë'öh haya'dade'- ne'hoh, shöh, koh, naeh, ö:weh, nö'detodö'öh na:ksa'a:h heh nijoisda'enö'.
Ne:' neh hagöiönyaniak o:nëh höwöya'dowë'öh neh Jesus, honöhö'geah odö'öh, ho:nëh, Ah na'ot gaiönih ni:', de'ögwagwenyö:' nashagwaya'ditgëh?
Ne:' neh hagöyëöse:h neh Jesus, Ne:' gaiönih jodo'k heh niswaiwagweniyosdöh. Ne:', së'ëh, neh do:gës o'gwëös, Ne'hoh, gi'shëh, te'wa' neh swaiwagweniyosdöshä', heh niyonöhgwëö' neh Mustard, ne:' neh howgenyö:h neh haeswëös në:gëh gaenöde', Hö:weh niyo:we' satgëis, ëgagweni' ëwötgëis- të'ëh, koh, de'ta'gwisdë' neh hagëök de'ogwenyö:h heswaya'dade'.
Ne:', dih, në:gëh nö'gawajiyo'dë', ne:', shö:h, ogwenyö:h nëyoya'ditgëh neh hadënöyëdakshä', koh neh dewëdödöjeshä'.
Ne:' henö'we:' deonödawënye:h neh Galilee, ne:' neh hagöyëöhse:h neh Jesus, Ne:' ne'hoh Nöwö:wök nö:gweh ëöwötga' hadisohda'geh näh nö:gweh-
Ne:', koh, nëöwönyo'- ne:', dih, neh sëh dwënishäde' dëtatgëh- ne'hoh niyawë'öh ha:'deyodo'kda'öh hodi'nigöëetgë'öh.
Ne:' no:nëh, ne'hoh heodiyösöh neh Capernaum, howöya'dowë'öh neh Peter neh hadiwisdeoes göwögëyadanih neh honöhsadogëhdi' didrachma [gaya:söh,] ho:nëh, Të'ëh, gëh, naeh, neh sheswaiönyanih deaganya's neh didrachma?
Ha:wë:h, Haga:nya's. Ne:' no:nëh ögyeh heshoyösöh, Jesus deodwënashënyö:h, ha:wëh, Simon, ah nisa'nigöëyëda's? Söh na'ot negë', neh gowähgowashö' neh yöëja'geh shagodiwisdeoes? Ne:', gëh, neh honöhö' hodiksa'da'? Ögih, ne:' no:ya' gaögwe'da'shö'?
Ne:' neh Peter hawëöhse:h, Ne:'- noya'shö'. Ha:wë:h neh Jesus, Ne:', dih, waeh, naeh, nënödadweniyo' neh hadisa'shö'öh.
Ne:', dih, nagëök da'deyetiyadodëhdani:', ne:' neh sahdë:dih- ne'hoh o'se:h heh tganyodae'- ëhsesdö'šoh- ne:' nëtšijogo' nëdwöjeët ëtgaik- ne:' no:nëh dëhsesgä:' ëhsegë' neh howisda' stater [gaya:söh,] ëhsehödago' neh ne:', ne:' na:'dedigwegöh ëdiganya'kdak ëtšeyö'.oiwa' 18

Ne:' neh ne'hoh, shö:h, ö:weh, höwöya'dowë'öh neh Jesus neh hagöiönyaniak, ho:nëh, söh na'ot dë'ëh gwas ëögowanëök heh nigaya' neh gëöya'geh oiwa'geh, neh dwënöhdö'shägweniyo'?
O:nëh neh Jesus heonögöh neh haksa'a:h, gëjohgwagöh ho'jö'.
Ne:' neh a:wëh, Do:gës o'gwëös, Ne:' nëgëök da'dejiswë'nigöëdenyö:', ne'hoh nöyawëh heh niyo'dëh neh niadiksa'da'sa:h, të'ëh tagagwenih naeswayö' heh nigayë' neh gaiwiyosdöshä', neh dwënöhdö'shägweniyo' neh gëöya'geh oiwa'geh.
Ne:', së'ëh, neh södi'gwah na'ot ehda'geh hëödata:' heh niyo'dëh në:gëh niaksa'da'a:h, ne:' shaya'da:t agwas he'tgëh ëodö'ö:k heh nigayë' neh gëöya'geh oiwa'geh, neh dwënöhdö'shägweniyo'.
Ne:', koh, neh södi'gwah na'ot ëöwögo' shaya'da:t në:gëh niaksa'da:' nëyo'dëök, neh hagehsënögöh, wa:gego' neh ne:'.
Ne:', gwah, neh södi'gwah na'ot shaya'da:t dëöwadodähdë' në:gëh nagwas heodistöh neh hagigwagweniyosdöh, ne:' sa'gwah tigëöh henaoya'dawëh, neh gate'šönya'ta' aga'sgwäniyöda'k na:nya'sa'geh, ne'hoh ha'sgoök heöweh gwas jonodes neh ganyodë'geh.
Ohsët heh niyo'dëh heyöëjade', ne:' gaiönih hegade' neh deyagododädanih- ne:', së'ëh, neh tgagöt ne'hoh nëyawëhse:k ëgayö:k neh deyagododähdanih- ne:', dih, hae'gwah, neh ganoö' heh nioya'dawëh nö:gweh, neh dëshagododähdë'.
Ne:', dih, gaiönih- ne:', gi'shëh, dësadodähdë' neh sesohda', ne:', gi'shëh, neh sahsi'da', ja'köh, shö:h, si:h hëhsadi'- ne:', së'ëh sa'gwah saya'dagehashä' neh ne'hoh nëyo'dëö:je' hëhšö' he:öweh nëyoiwadaje' ëyagöhek, ësahso'gane', ne:', gi'shëh, naesadesohdiya'gö:k, naeh heh niyo'dëh neh dejaöh ha'dasesohdödö:k, ne:' gi'shëh neh dejaöh ha'da:sahsi'dödö:k, ne'hoh hayesaya'do'ya:k he:öweh wa'oiwadaje' jodeka'.
Ne:', dih, gi'shëh, dësadodähdë' neh sega:' dasdahgwat- sih, koh, hëhsadi'- ne:', së'ëh, sa'gwah saya'dagehashä' neh ne'hoh nëyo'dëöje' hëhšö' he:öweh wa'oiwadaje' hëyagöhek, naeh heh niyo'dëh neh dejaöh ha'dasegada'k, hejodeka' nanisheonö'geh hayesaya'do'ya:k.
Swada'nigöë:k, dih, së:nöh ehda'geh ëye'tšiyöni:ak jögwe'da:t në:gëh nagwas heodistöh- ne:', së'ëh, no'gwëös, Ne:' neh hodiöya'geonö'shä'shö', naeh, neh gëöyagöh jotgö:t deöwögöhsagane' neh Ha:'nih neh gëöya'geh të'jö'.
Ne:', së'ëh neh Höwö:wök nö:gweh hoyö'dahgöh nëtšagya'dago' neh goya'dahdö'öh.
Ah ni:s niswa'nigöëyëda's? Ne:', gi'shëh neh sga:t dewë'nya'eh niwënödih neh deyodinö'gëöt nionösgwayë' nö:gweh, sgaya'da:t awaja'dödago', të'ëh, gëh, deotga'wë:', shö:h, neh johdö:h niwashëh johdö:h, koh, sga:e' a:hdëdi', a:ya'dihsaka' heh onödadenyö', noja'dödagwëh?
Ne:', dih neh jë:gwah sa:ya'dashëwi', do:gës o'gwëös, Ne:' neh si:gwah henaödöhöë' hesa:gë' neh ne:', naeh heh niyo'dëh neh johdö:h niwënashäh, johdö:h, koh sga:e' neh të'ëh de'onöja'dödagwëh.
Ne'hoh, dih, koh, hae'gwah, niyo'dëh në:gëh, të'ëh ne'hoh de'to'nigo:'dëh neh Sheswa'nih, neh gëöya'geh të'jö', neh jögwe'da:t në:gëh heodistöh agaiwahdö'.
Ne:', dih, gi'shëh, koh, neh dejadënöde:' ëoyë'hi'k heša'dade', sahdëdih, hwaesaisdëh henaoya'hi'k, dejiya'dogëh neh jiya'dih- ne:', gi'shëh, nëyatöda:t, ne:', waeh, neh saeša'dago' neh dejadënö:de:'.
Ne:', gi'shëh nëgëök deyatödadö:', ne:', waeh, neh saya'da:t, deiyoshe:h, gi'shëh, hëtšea:'- ne:' ha:dihsagaët neh deiyoshe:h, sëh, gi'shëh, niënödih neh hadiwagwaihsös ëgagwe:ni' neh ha'deyowënögeh ëgaiwaniyëdö:k.
Ne:', dih, gi'shëh, nëgëök të'ëh da:göyatöda:dö:', ësheowi' heh gëjohgwayë' neh dë:nödënöde:'- ne:', dih, gi'shëh, ae', no'tagöwënya'kö:', shö:h, hae'gwah, ne'hoh, dih, niyo'dëök hedëeseganë'k, neh deodahsödaigöh nö:gweh- ne:', gi'shëh, sha'ga:t nawisdeoes.
Do:gës o'gwëös, Ne:' nadi'gwah na'ot dë'ëh ëswashëödë' neh yöëja'geh, ëtgashëöda'k, hae'gwah, neh gëöya'geh- ne:', koh, nadi'gwah na'ot ëswashëödago' neh yöëja'geh ëtgashëödagwëök hae'gwah neh gëöya'geh.
Ahsöh, ae', sagwëös, Ne:', gi'shëh, nedeiyoshe:h, në:gëh niswadih, shaiwänöt ëwödö' neh yöëja'geh, nadi'gwah na'ot nö'oio'dë' ëyadöešök, ne'hoh nëögöyajeä's neh Ha'nih neh gëöya'geh të'jö'.
Ne:', së'ëh, neh gaëdi'gwaöweh dekni:h, sëh, gi'shëh, niënödih, agehsënö' hodiya'dayeisdahgöh, ne'hoh në:' i:' gi'jö' hëni'jö'.
O:nëh neh Peter ne'hoh nitawenö:' haya'dade', ha:wë:h, Ša'dagweniyo', doh nëga:t dësheiwa'sägwas neh deyagyadënöde:', ëögiwane'agia:k? Ne'hoh, gëh, neh ja:dak nëga:t?
Ne:' nawëöhse:h neh Jesus, Ne:' neh të'ëh tagöyëös, ja:dak, shö:h- ne'hoh, gwah, nëga:t neh ja:dak niwashëh nëyö:k neh ja:dak.
Ne:', dih, gaiönih ne'hoh niyo'dëh neh gëöya'geh oiwa'geh neh dwënöhdö'shägweniyo', desgayëödähöh ne:' neh haya'dado:gëh neh gowähgo:wa:h, hawe'öh akdogës heh nikegeodanih, noha'shä'shö'.
Ne:' no:nëh wa:hsawë' da:shet, shaya'da:t ne'hoh höwöya'te:', neh washëh niwë'nya'eshäshëh neh johdö:h niwashëh nigagö'shäshëöje' nowidanoö' niotgeot.
Ne:', dih, neh të'ëh deoyë' na:ganya'kdak, hoiwihsa'öh nogowanëh nëöwödëninö'- koh neh yo'- koh noksa'da'sho'- gagwe:göh, koh heh niyö:h ho:yë'- ne:' ëgaganya'kdö:k.
Ne:' noya'jenë'öh na:ha'shä', hodöešöhgwani:h, ha:wëh, Ša'dagweniyo', dagidë:h, daknökdotas- ne:', së'ëh, naeh, neh gagwe:göh ëgöganya'gë'.
Ne:' no:ya' nödayawëh naya'dagöh naya'dagweniyo'- hodësöh noha'shä'- shotga'wëh- dösaoiwa'sägwas, koh, heh niotgeodak.
Ne:', dih, neh sha:ya'da:t naha'shä' heshoyagë'öh, ho:gësöh shaya'da:t nesha'ga:t hiha'shä', ne:' nogeodani:h sga:t dewë'nya'eh niga'siyö'shäge: ne:' noja'döjö:h, doönya'göh, ha:wë:h, Dageganya'gëh heh nigögeodani:h.
Ne:' noya'jenë'öh neh sha'ga:t hiha'shä' hedeasi'dadenyö', hodöešöhgwani:h, ha:wëh, Dagidë:h, daknökdotas- gagwe:göh, së'ëh, naeh, ëgöganya'gë'.
Ne:', dih, neh të'ëh deogayë'ö:'- ne:', shö:h, hewegä:h nödadehodöhgwa'geh heoya'do'yagöh- ne'hoh hue'jöda'k heh niyo:we' ëöganya'k heh niotgeot.
Ne:' no:nëh waënötga:to' neh hadiha'shä'shö' heh nö'ö:wëh, ne' nodo'kdahgeh hodihsëhse'öh- honöhdëjösöh- oiwagwegöh heowaö:wih naya'dagweniyo', heh nö'ö:wëh.
Ne:', dih, naya'dagweniyo', no:nëh hösaonök, hawëöhse:h, Saiwane'agöh seha'shä'- ne:' ni:' neh desgöiwa'sägwahse:h heh nisatgeodak- ne:' gaiönih heh sgadöešöhgwani:h ne'hoh nö:gye:'.
Da:h ne:', dih, gëh, nö:h, të'ëh në:' i:s de'gaiwayëdahgöh naesidë:söh neh sha'ga:t jiha'shä'- ne'hoh naesayeäh ni:' heh niwagyeäh, gödë:söh?
O:nëh neh haya'dagweniyo' deodenyä'do'göh ne:' hagöyatga'wi:h neh deshagonödöhöganyata', dëöwödöhöganyahdö:k, heh niyo:we' ogwe:göh ëoganya'gëh notgaot.
Ne'hoh, dih, hae'gwah nësheswaye:' neh Ha'nih nëöya'geonö', nëgëök ne'hoh de'jawehdahgö:' hediswënyahsadanyö' dösaye'tšiwa'sägwaönyö:s neh deswadënö:de:' heh niodiyä'hi'šö'.oiwa' 19

Ne:', dih, no:nëh ne'hoh tšiyawë'öh, sha:jëno'kdë' neh Jesus në:gëh heh nigasnye'öh, hodö'nö:h heyoëjade' neh Galilee- ne'hoh heoyösöh hejöëjade' neh Judea, si:gwah neh Jordan.
Ne:' neh gëjohgowanës ne'hoh heönenö:h, heöwöya'dowë'öh- ne:', koh, neh shagöjë'danö' neh ne'hoh.
O:nëh, hae'gwah, neh Pharisees ne'hoh nitonenö:h, höwöya'dowë'öh, höwö'nigöëkdö', höwëöhse:h, Ne:', gëh, neh gayaneshä'geh nösashagotga' neh yo' nö:gweh, gawëniyo', shö:h, noh na'ot ödagaiöni'?
Detšagöwënö'sägwëh, hagöyëöhse:h, Ne:', gëh, neh të'ëh de'swawënöhsa:', Ne:' neh Hagöya'dihsa'öh ne:' tšiwaeh shödawahdëdi', ne:' neh hajinöh, yeöh, koh, neh hagöya'disha'öh?
Ne:', koh, na:wëh, Ne:', dih, gaiönih nö:gweh ëotga' neh ho'nih, ne', koh, nono'ëh- ne:' dëyadë'negë:' neh yo'- da:h, ne:' hoigëh deiyashe:h jo'wa:t ëwödö'.
Ne'hoh, dih, niyo'dë:h, o:nëh neh të'ëh da'deshiyashe:h- ne:', gwah, ne:' jo'wa:t, shö:h- ne:', dih, nadihgwah na'ot dë'ëh deonöhsöt neh Hawëniyo', së:nöh söga:' nö:gweh dëshakahsih.
Ne:' nöwëöhse:h, Ah, naeh, na'ot gaiöni:h, ne'hoh nioiwihsa'önö' neh Moses, ne:' nëgayadö:k neh dejagokahsata', ne:' ëtšagaö', o:nëh ëtšagotga'?
Ne:' neh shagöyëöhse:h, Ne:', waeh, gaiönih neh Moses, heh so'jih swënyë'daetgë', sheswanökdodani:h neh wakah ëje'tšista:k neh swanyakö'- ne:', gwah, naeh, neh shödawahsawë', të'ëh ne'hoh de'o'dënö'.
Ne:', koh, no'gwëös, Södi'gwah na'ot wakah ëtšagoya'dais neh yo', nëgëök ne:' de'joiwa', naöwöya'dödi', o:ya' ösaonya:k, haöhwö' waoyë'hi'k, o'shagoya'dödi'- ne:', koh, neh södi'gwah na'ot ëodinya:k neh wakah ödatisdöh, o'taya'dak neh ne:'.
O:nëh neh hagöiönyaniak höwëöhse:h, Ne'hoh, gi'shëh, nëyo'dëök hiya'dade' ne yo', të'ëh, waeh, de'gaya'dagehashä' neh hayagönyaksek.
Ne:', dih, neh shagoyëöhse:h, Të'ëh de'gagwe:göh nä:h nö:gweh ne:' aënöjeä'dak në:gëh nö'oio'dë'- ne:', shö:h, koh, naeh, [ë:nöjeä'dak] nöwënöwi:h.
Ne:', së'ëh, gye:h, neh të'ëh de'tgayei', ne'hoh, gës, niyo'dëöje' shaënögä:d. O:ya', koh, gyeh, neh të'ëh de'tgiyei', ne:', naeh, näh nö:gweh ne'hoh niöwödiyeäh- Da:h, o:nëh ne:', koh, gyeh, neh haöhwö' ne'hoh niodajeäh, ne'joiwa' neh gëöya'geh oiwa'geh, neh dwënöhdö'shägweniyo'. Ne:' nogwenyö:h ëöjeä'dak, hajeä'dak neh ne:'.
O:nëh ne'hoh höwödiya'te:h neh hadisa'shö'öh haya'dade', ne:' neh Hagöyënisohdaë' a:göyadöešöhgwa's. O:nëh ne'hoh neh hagöiöyaniak doönöja'daöh, höwënöisdani:h.
Ne:', dih, neh Jesus ha:wë:h, Së:nögh ëyetšaisdaniak- ne:', gwah, netšinökdodaniak nadiksa'shö'öh neh ne'hoh, ödaonenö:je' hegya'dade'- ne'hoh së'ëh, niyo'dë:h neh gëöya'geh oiwa'geh, neh dwënöhdö'shuagweniyo' owëh.
Ne'hoh niyo:we' o:nëh hagöyënisohdasöh, o:nëh o:ya'jih heawenö:h.
Da:h ne:' neh jatgato', shaya'da:t ne'hoh nitawenö:h, hawëöhse:h, sögw'diyoh sadiönyanih, ah na'ot nëgaje:' neh wi:yoh, neh hagagweni' awagawëste't neh wa'oiwadaje' yöheshä'?
Ne:', dih, neh hawëöhse:h, Ah, naeh, go:wah isgya:s, Sögwe'diyoh? Ne:', së'ëh, ne:' të'ëh de'söga:' de'agögwe'diyoh, ne:', shö:h, shaya'da:t, neh Haweniyo'. Ne:', dih, gi'shëh, neh dësadöëjonia:k na:šö' hehtgayë' neh yöheshä', saiwayeisdö:k heh nigaiwihsa'hö'.
Ne:' nawëöhse:h, Gaueniga:'? Ha:wë:h neh Jesus, Ne:' neh, Së:nöh ëhsajoöh- Së:nöh, koh, ëhsaja'dödih- Së:nöh, koh, ësnösgoh- Ne:', koh, neh, Së:nöh onowë'ö:' ësajeä'dak no:nëh ësiwagwaihsi'-
Hesosdeisdö:k neh ya'nih, ne:', koh, neh sano'ëh- Ne'hoh, koh, nëesnoöhgwa:k neh dejënöhsanegë:h hehnisadahnoöhgwa'.
Ne:' neh haksa'go:wa:h hawëöhse:h, Gagwe:göh, naeh në:gëh heh niyoiwage:, agatga:ö' heh nö'we:' dögadojëöje'. Ah na'ot dë'ëh, dih, dwagado'kdagöh, ahsöh?
Ne:' neh Jesus hawëöhse:h, Ne:', gi'shëh, dësadöëjoni:ak nagwas ëgëök, de'joiwae', sahdëdih, sadëninöh he h nisayë'- ne:' ësheyö' neh go:dës- o:nëh ëdisay¨´da't nashënönyashä' neh gëöya'geh- ëtšahdëdih, koh, ëtsknödë'.
Ne:', dih, neh haksa'go:wa:h, no:nëh wa:ök heh naowënawëh, o:ya'jih heshawenö:h, hohsëhsene'- ne:', së'ëh, neh we:so' hoyëdönyö:k.
O:nëh neh Jesus hagöyëöhse:h neh hagöiönyani:ak, Do:gës o'gwëös, Ne:' neh hotganöni:h nö:gweh, ha'deyodo'k sëhgeh tëöyö' heh nigayë' neh gëöya'geh oiwa'geh, neh dwënöhdö'shägweniyo'.
Ne:', dih, ae', neh sagwëös, Ne:' sa'gwah de'ganoö' neh hodo'ägwaöt dawadögot haogaët neh dewajöwëögota', naeh, heh niyo'dëh neh hotganöni:h nö:gweh ha:yö' heh nigayë' neh gëöya'geh oiwa'geh, neh dwënöhdö'shägweniyo'.
Ne:' no:nëh waënö:k neh hagöiönyaniak, h'dwado'kdë' waodiwanägo'- ho:në:h, söh, dih, nö:h, na'ot ëgagwe:ni' ëshöwöya'dagoh?
Ne:', dih, neh Jesus wa:göyatga:ö', hagöyëhse:h Ne:' hadiya'dade' nö:gweh, të'ëh, naeh de'ogwenyö:h- ne:', gwah, naeh, haya'dade' neh Haweniyo', ha'deyö:h, naeh heyogwenyö:h.
O:nëh neh Peter tosnye'öh, hawëöhse:h, Satgato', gagwe:göh ni:' ögwatga'wëh- i:s, koh, gwanödäje's- ah na'ot dë'ëh, dih, ni:' ëyögwayëda't?
Ne:', dih, neh hagöyëöhse:h neh Jesus, Do:gës o'gwëös, Ne:' ni:s në:gëh neh sgwanödäje's, no:nëh wase:' ësgašöniak, ne:', koh, no:nëh ne'hoh neh Höwö:wök nö:gweh ëshäda'k heh tadädahgwa' tonökdadogëhdi'geh, ne'hoh në' i:s ëdiswadädë' neh washëh dekni:h sga:e' niyödädahgwa', dëyetšiya'dowehdö:k neh washëh dekni:h sga:e' nionijogwage neh Israel naonöëjo'dë'.
Ne:' na'deyögwe'dage: neh gotga'wëh neh gonöhsodö'- ne:', gi'shëh, neh deyödënöde:'- ne:' koh, neh ho'nih- ne:', gi'shëh, neh hono'ëh- ne:', gi'shëh, neh yo'- ne:', gi'shëh, neh goksa'da'shö'- ne:', gi'shëh, neh ga'ëdenyö'- ne:' ëjoiwa'gëök nagehsënö'- ne:' neh sga:t dewë'nya'e:h, nö'dewöja'së' nëjeyenö:'- ne:', koh, nëjagowëgëök ne:' të'ëh tawado'kdëh neh yöheshä'.
Ne:', dih, neh gotga'de' noëdö:h goähgoh, nö'gë:' ëjagaöni'- ne:', koh, neh nö'gë:' gaönih, oëdö:h ëjagaöni'.Oiwa' 20

Ne:', së'ëh, neh gëöya'geh oiwa'geh, neh dwënöhdö'shägweniyo', desgayëöda:' haya'dade' noögweh, hanöhsagweniyo', sedejiah hohdëjö:h, hoha'tšisakönö:h, në:nöjö'da:t hoyëtöh nonyögwi'së'.
Ne:' no:nëh waënödiwisa:' ne:' neh sgahsiyö'shäshö' swënishäshö' ëögöganya'kö:s në nöjo'da:t, ne'hoh heagöyö'döh hegayëtöh nonyögwi'säh.
Ne:' nö:nëh sëh wadö'ta' joisda:'e:h, o:nëh shoyagëhöh, hagögë:h noya'shö' de'ta'gwisdë' deönöjeëh, hadihsia:' heh yötgeödahgwa'.
Ne:' nagöyëöhse:h, Jahdëdih, ne'hoh ho'swe:h, në:' i:s, hegayëtöh nonyögwi'sä'- ne:' ëtgoshehdak neh ne'hohjih, ne'hoh nëgyö'. O:nëh honöhdëjösöh.
Onae' shoyagë'öh, ne'hoh, nö:h, neh yei', johdö:h, koh, nö'dejoisda'ešö', ne:' neh sha'ga:t, shöh, henösaye:h.
Ne:', nö:h, neh washë:h sgat, koh, sgae:' joisda:'e:h, o nae' shoyagë'öh- ne:', se', neh shagögë:h noya'shö', hadihsia:, de'ta'gwisdë' deonöjeäh- hagöyëöhse:h, ah na'ot gaiönih ne:koh swahsia:', ënishägwegöh tiswajeäh?
Ne:' nöwëöhse:h, ne:' gaiönih heh de'söga:' nö:gweh, de'shögwaha'öh. Ne:' nagöyëöhse:h, Jahdëdih, ne'hoh në:' i:s ho'swe:h, hegayëtöh nonyögwi'sä'- ne:' ëtgashehdak neh ne'hohjih, ne'hoh, naeh, tgagö:t nëswayenö:'.
Ne:' no:nëh o'wëdajišö:', ne:' naya'dagweniyo' hegayëtöh nonyögwi'sä' hawëöse:h noha'shëgweniyo', Ho'shenök nënöjo'da:s- ëtšeyö', koh, nonödadeha'dahgöh, ëtšajeëhdak neh nö'gë:' hodiähgöh, ëhso'kdak ne:' neh tonöjeähdöh.
Ne:' no:nëh wa:diyö' nöwödiha'öh ne:' neh washë:h sga:t sga:e' tšiyoisda:'e:h heh nöhsa:', ne:' na'deyögwe'dageh sgahsiyö'shäshö' wa:diyenö:'.
Ne:', dih, no:nëh waodiya'dowë't neh to:h nöjeähdöh honöjo'dadöh, ne'hoh niodi'nigo'dënö', nëneheak, si:gwah, nö:h ni:' heh nëyagwayenö:'- ne'hoh, dih, shöh, hae'gwah, nö'ö:wëh, sgahsiyö'shäshö' waöwödiganya'kö:s.
Ne:', no:nëh wadiyenö:', o:nëh waöwödwënö'dih nanöhsagweniyo',
Honë:h, ne:' në:gëh, neh nö'gë:' heodiähgöh, sgat, shöh, oisda:'e:h nionödiwagwëh, ne'hoh, dih, nö'še:h nionödiwagwëh, ne'hoh, dih, nö'še:h neh sha'sgwaya'dadat, shöh, në:gëh ne:' ogwe:göh wa:gwëöyagë', ne' koh no'jagwadögot, heh niyo'daiyënö' heh niwënishes.
Ne:', dih neh shaya'da:t deshowënö'sägwëh, ha:wëh Gyadëo:h, të'ëh de'agyë'hi'ö:' hehša'dade'. Të'ëh, gëh, ne'hoh de'ögyadiwihsa'öh neh sgahsiyö'shä:t?
Je:nö:h ni:s heh nisawëh, o:nëh sahdëdi'- ne:', së'ëh, neh tga:gö:t ne'hoh nëeyö' në:gëh, ne:' së'ëh, heh oähgöh, në:h i:s henö'göyö'.
Ne:', gëh, neh të'ëh de'gayaneshä'geh hegya'dade', neh gaweniyo' heh nëgajeät nagawëh? Ne:', gëh gaiönih hegögwe'diyoh, o'noshë:h neh sega'geh?
Ne'hoh, dih, hae'gwah, nëyawëh, neh nö'gë:' hodiähgöh, oë:döh ëshonönya't- ne:', koh, neh oë:dö:h honönya'döh, nö'gë' ëshonönya't- ne:', së'ëh, neh gotga'de' heöwëninögöh- ne:', gwa:h, naeh, neh dohga:'ah, shö:h, niöwandiya'dë:gwëh.
O:nëh neh Jesus hohdëjö:je' hwawenö:je' wakah hagöya'daisdöh neh wa:shëh deknih sgae' niagöyönyaniak, honöhö'geah odö'öh, ne:' nagöyëöhse:h,
Jatga:toh, ne'hoh neh gë' hedwe:' hetganödayë' neh Jerusalem- ne:' Nöwöwök nö:gweh ne'hoh hëöwöya'dodahsi', ëöwötga', koh, ne'hoh hadiya'dade' nadigowanës hadiya'dötwas- ne:', koh, neh shagodiyadönih- ne:' ëtowöë'hehdë' nëe:'.
Ne:' neh ne'hoh hëöwötga' hadiya'dade' neh deonödahsödaigöh, ne:' ëtöwönö'geë', ëtöwödëdonya't- ëtöwöhsöhgwaweshö:', koh- ne:', koh, neh dëtöwöyahsödë'- dah ne:' neh së:h dwënishäde' o:nëh dëta:tgëh.
O:nëh ne'hoh nijagawenö:h haya'dade' nöwödino'ëh neh Zebedee hoksa'da'shö', deöwödöëjonisöh, koh, noiwadogëh nögöyajeä's.
Ne:' neh shagawëöhse:h, ah na'ot desadöëjoni:h? Dejagosnye'öh, höwëöhse:h, ne:' nasheiwisas në:gëh  deiyoshe:h keawakshö', ne'hoh da:yajë:h, shaya'da:t šënehgögwa:h- shaya'da:t, koh, tšetgwadigwah- no:nëh ne'hoh heöweh tšënöhdö'shägweniyo'.
Ne:', dih, neh Jesus detšagowënö'sägwëh, ha:wëh, Të'ëh de'swënö'dö' neh na'ot eswadöešök. Ne:', gë', neh swagwenyö:h ne:' ëswanegeä'dak neh gawisda', ni:' nëknegeä'dak- ne:', koh, ëswajeä'dak neh baptism, ni:' nagajeä'dahgwani:h neh baptism? Ne:' nöwëöhse:h, ögwagwenyö:h.
Ne:' neh shagöyëöhse:h, Do:gës, naeh, ne:' neh gaiwagweniyo' ne:' ëjinegeä'dak nakwisda'- ne:', koh, ëjajeä'dak neh baptism ni:' nagajeä'dahgwani:h neh baptism- ne:', dih, neh ne'hoh daejajë:h neh gyënegögwah, koh, neh sgetgwadigwah, të'ëh ni:' de'gaiwayëdahgöh neh ne'hoh akenökdotas- ne:', gwah, naeh, tga:gö:t ëöwënö' nagöyajëno'kda'se:h Na'nih.
Ne:', dih, no:nëh waënö:k neh washë:h niënödi:h daonöhdëjë' neh ganö'kwëshä' hiya'dade'neh deiyoshe:h dë:nödënöde:'.
Ne:', dih, neh Jesus o:nëh heagönögöh, ha:wëh, swënöhdö' heh niyo'dë:h hadiya'dade' neh tšagönënöhdönih no'tonöëjo'dë'shö', ne:' hodiyeä'dahgöh he'tgëh shagonötähgwani:h- ne:', koh, neh gaiwa'shö' nö:gweh ga'hasdeshä' hetšagodiyeä'dahgwanih.
Ne:', dih, neh të'ëh ni:s ne'hoh tayo'dëök heswaya'dade'- ne', dih, shöh, neh södi'gwah na'ot dë'ëh do:gës he'tgëh nëyo'dëök heh niswadih, gaiwayëdahgöh neh ne' dësheswasnye:'.
Neh, koh, neh södihgwah na'ot dë'ëh ëehea:k, Gehsänowanëh, heh niswadih, ne:', waeh, swaha'shä'gëök neh ne:'.
Ne:', waeh, heh niyo'dë:h haya'dade' Nöwöwök nögweh, të'ëh ne:' deoyö'dahgöh noya' daöwödiwa'nyahas, ne:', gwah, neh haöhwö' dëödiwa'nyaëh- ne:', koh, në'ötga' höhe', ne:' ëwöntganya'kdak ëjagonöhja'k neh gotga'de'.
О:nëh honötädadöh neh Jericho, ne:' neh gëjëhgowanëh heöwönödäjehdöh.
Da näh nö'öwöh, deiyoshe:h denigahgwegöh deni'jö' noa:kah, ne:' nonëh wayaö:k wa:at gwah ne Jesus, deo'nöhsëthwa'öh, ho:nëh, Daknidë:h, O Xa'dagweniyo', i:s neh ya:wak ne David!
Ne:' nonödaisdani:h neh gënjöhgowanäh, ho:nëh, ne:' neh tha'jajeeh, shöh- sa'gwah, gwah shöh, hösaigëis dösayahsënto', ho:näh, Daknidë:h, O Xa'dagwëniyö', i:s neh ya:wak neh David !
O:nëh deoda'öh neh Jesus, heagönögöh, ne:' koh, na:wëh, ah na'ot dejadöëjoni:h nëh gyeh heh jiya'dadee'?
Ne:' nöwëöhse:h, Xa'dagweniyo', ne:' na:gah hodögwëök heh deyaknigahgaënt.
О:nëh o:ya' nijawë'öh naya'dagöh neh Jesus, hagödësöh, ha'deoyëönyö' niga:'geh- ne:' neh wa'ogödaje' saigë'- О:nëh, koh naeh, wö:wönöndë'.Oiwa' 21

Ne' no:nëh dosgëöh tšiyonötisdöh neh Jerusalem, o:nëh, naeh, tšiyodiyö:h neh Bethphage, koh honödade' neh Olives, hagöhä'öh neh Jesus deiyashe:h neh hagöiönyanih,
Hagöyëöhse:h, Jahdëdih, ne'hoh ësne:h hetganödayë' deswadogëhdöh, ne:' nëyogödaje' ësnigë' neh dewaöhde:s gashaöt, heyoa:h, koh, neh ganösah- ësnishëödago', ne:koh ëdisnia:' hegya'dade'.
Ne:', gi'shëh, neh söga:' neh hö:gweh ha'gwisdë' ë:'  hejiya'dade', ne:' nësni', ne:' neh Haya'dagweniyo' deodöëjonih a:jeë'dak- ne:' neh agwas ogödaje' ëtaya'danye:t.
Gagwe:göh ne'hoh niyawë'öh në:gëh, ne:' nagaiwayeih heh niyawë'öh hosnye'öh nodogësdaniak, ha:wë:h,
Etšiowih ne:' neh go:awak neh Sion, Nëh niyo'dë:h, ne:' neh gowähgo:wah neh sawëh dae' o:nëh, da:yaya'dowë'se', chda'geh hodadöniaje'- ne:', koh, ëohse' neh dewaöhde:s- agwas hae'gwah ne:' neh ganösah.
O:nëh honöhdëjösöh neh hagöiönyaniak hodiwayeisdöh heh niyagöyeä'se:h neh Jesus.
Todiah neh dewaöhde:s, koh, neh ganösah, ne'hoh todie:' giya'da'geh neh honöšönyashä', ne'hoh, koh, daöwä:dë'.
Ne:' na:'deyodo'k gëjohgowanëh detonöja'dawi'shägwaidanö' neh honöja'dawi', todidëda:h heyotainö:h- o:ya', koh, gye:h, ne:' naeh, neh wa:di'hahja'kö:' neh gäidöh, ne:' deonödogwahdö:je' heyotainö:h.
Ne:', dih, neh gëjo'gowanës noëdö:h hwaonenö:je', ne:', koh, neh nö'gë:' daëne', deonöhsëtwa'öh, ho:nëh, Hosanna haya'dade' neh ho:awak neh David! Hodëöh haya'dade', ne'hoh da:wehdagö:je' hosënögö neh Haya'dagweniyo'! Hosanna neh si:gwah heh nie'tgëh!
Ne:' no:nëh tšioyösöh neh Jerusalem, neh neh ganödagwegöh deodiya'dani:'öh, ho:nëh, sö:h ne:gë'  na'ot?
Ne:' neh o:nëh neh gëjohgowanëh, ne:', waeh, ne:gë' në:gëh neh Jesus, neh hodogësdanih, to:yagë'öh neh Nazareth, jöëjade' neh Galilee.
O:nëh neh Jesus ne'hoh heoyö:h heganöhsot, neh Haweniyo' honöhsadogëhdi', gagwegöh tagöya'ditgëöh neh hënödëninöh, koh neh hadininöh- ne:' koh, neh ho:gahatwahsöh neh honödekwahgwa'šodöh neh deënödadawis nowisda'- ne:', koh, heënöjëdahgwä' neh hënödëninöh neh gashenë' jähgowa:'-
Ne:' neh hagöyëöhse:h, ne'hoh nigayeëh hegayadöh, ne:' nödënöyëdahgwa' neh hayohsëno'dëök haknöhsot- ne'hoh, dih, nijiswanöhsayeëh neh ne:' a:ënödahsehdahgwa:k neh shagonöhseta'.
Ne:' neh deadigahgwegöh, koh neh hodihsoka', ne'hoh nitonenö:h, heöwöya'dowë'öh neh ö:gyeh hödënöyëdahgwa'- ne:' neh sagöjë'danö:'.
Ne:', dih, neh hadihsënowanës hadiya'dötwas, koh neh shagodiyadönih, neh o:nëh waënötgato' heh niyoiwanä:gwahdö's nö:je:', ne:', koh, neh hadiksa'shö'öh deonöhsëtwëh neh ögyeh, hënöndöh, Hosanna haya'dade' neh ho:awak neh David! ne:' neh agwas jonoökde:' hena'detonödenyë'do'göh,
Höwëöhse:h, Satöde', gëh, nënödöh në:gëh? Ne:' neh hagöyëöhse:h neh Jesus, Agatöde:'. Ne:', gëh, neh të'ëh dewëdöh de'swawënöhsa:', ne'hoh ëtgayagëhdak hadihsagaët neh hadisa'shö'öh, koh neh ahsöh hadinö'geha', o'sajëno'kdak neh desaëhsëöhgöh?
O:nëh shotädadöh hadiya'dade', hoyagë'öh heh ganödayë', heoyösöh neh Bethany- ne'hoh, koh, heonoedöh.
Ne:' neh o:nëh sedehji:ah, neh o:nëh ne'hoh shösatgödak hetganödayë', ne:' neh waodöswe'dëh.
Ne:', dih, neh o:nëh wa:gë' neh gäi', neh fig nö'oödo'dë, ne'hoh hoyösöh, ne:' gwah neh de'ta'gwisdä' de'oniyö:t- ne:', shöh, hewegä:h nonähda'- ne:' neh waëös, së:nöh ni:s ha'gwisdë' ëwödönih niye:s, ëwöhsawë' ne:wa', hëyoiwadaje' ne'hoh nëyo'dëök. O:nëh, shöh, koh, naeh, o'gadagäe'.
Ne:' neh o:nëh waënötgato' neh hagöiönyaniak, waodiwanä:go', ho:nëh, Nigä:', so'jih da'jiah o'gadagëe:h neh fig nö'oödo'dë.
Jesus tosnye'öh, hagöyëöhse:h, do:gës o'gwëös, ne:', gi'shëh, nëswayëda'k neh gaiwagweniyosdöshä', ëgëök, koh, da'dewa'nigöëge, të'ëh neh ne:', shöh, aeswagwenyö:k në:gëh nö'göwöye:h neh fig nö'oödo'dë, ne:', gwah, koh, gye:h, ne:', gi'shëh, nëswäös në:gëh gaenöde', Satgäis- ne:' koh, ne'hoh heganyodae' hewajö:k tgagö:t ne'hoh nëyawëh.
Ne:', koh, na:'deyoiwage adi'gwa na'ot ëswadöešök neh hadënöyëdahgwa'shägö, ëdiswaiwagwëniyosdö:k, koh, ne:' neh tgagö:t ëswaya'dowë't. 
Ne:' neh o:nëh heshoyösöh honöhsadogëhdi', ne:' neh hadihsënöwanës hadiya'dötwas, koh neh hodigëhji'da'shöh neh hadinöge', höwöya'dowë'öh henö'we:' hadiönyanih, ho:nëh, neh Ha'ga'hasdešo'dë:', ne:gë' sajeë'dahgöh sadiwadëjehdöh në:gëh nö'oio'dë:'? Sö:h ne:gë' esa'hasdeshäwi:h?
Detosnye'öh neh Jesus, hagöyëöhse:h, joiwa:t në'i:' ëgwaödö:' ne:', gi'shëh, nësgwaowi', ëgwaowi', koh, në:' i:', neh neh ha'ga'hasdešo'dë' agajeä'dahgöh agadiwahdëjehdöh në:gëh nö'oio'dë'.
Ne:' neh baptsim hayeä'dahgwak neh John, gaëhöwe:h jawehdahgöh? ne:gë' neh gëöya'geh? ögi:h, ögweneh? O:nëh neonödahnigöisa:kö', neh hadiya'di, ho:nëh, ne:' gi'shëh nëdwi', gaöya'geh, ne:', waeh, ne'hoh nëshögwëös, ah dih naeh, heh de'sheswaiwagweniyosdö:h?
Ne:', dih, gi'shueh, naedwi', ögweneh, e'tishanis, naeh, neh gëjohgwa'geh- ne:', së'ëh, neh gagwe:göh hëne:h, do:gës hodogësdanih neh John.
O:nëh desöwöwënö'sägwëh neh Jesus, ho:nëh, Të'ëh de'ögwagwenyö:h neh hayagwi'. Ne:' neh hagöyëöhse:h, të'ëh, koh, në:' i:' tagwaowi' heh nidwage'hasdeshäöwidahgöh agadiwahdëjehdöh në:gëh nö'oio'dë'.
Ne:', dih, neh. ah niswa'nigo'dë:'? Ne:' neh haya'dadogë neh ögweh deknih deode'dök, deijinöh- O:nëh hoya'dowë'öh neh tojeëhdöh, ha:wëh, gö:öwök, sahdëhdih, sajo'da:tah ne:wa' wënishäde' heh dwagyëtö' no'öhsa'.
Detosnye'öh, ha:wëh, De'dosgeh- nö'gë'geh, dih, desho'nigöëdenyö:h- o:nëh, koh, naeh, hohdëjösöh.
O:nëh, hae'gwah, hoya'dowë'öh neh deknih hadö'ta', ne:', koh, hae'gwah, hawëöhse:h. Detosnye'öh, ha:wëh, ëgahdëdi', naeh- ne:' neh të'ëh deo'dëjö:h.
Gaëh, nö:h, ni:ga:' neh deiyashe:h ne'hoh nö:ye:' heh nito'nigo'dë:h no'ni:h? Ne:' neh höwëöhse:h, ne:' neh tojeähdöh. Jesus hagöyëöhse:h, do:gës o'gwëös, ne:' neh hadiwideoes, ne:', koh, neh honötgeö' deyetšishänyöje' hwaodiyö:je' hehnigayë' neh gëöya'geh oiwa'geh, neh dwënöhdö'shägweniyo'.
Ne:', waeh, neh John, heh sheswaya'dowë'öh, ne'hoh nitawenö:h heh nijotainö:h neh gaiwiyosdak, të'ëh, gwah, de'sheswaiwagweniyosdöh- ne:', dih, sa'gwah, neh hadiwisdeoes, koh neh honötgeö' höwöiwagweniyosdöh- ne:', naeh, ni:s, neh o:nëh seswatgato', da'dejiswë'nigöëdenyö:' neh në'gë'geh, ne:' nasheswaiwagweniyos nä:' i:s.
Dödajatöda:t o:ya', koh, neh desgayëödä:hgöh. Ne:' neh haya'dadogë neh ö:gweh, hanöhsagweniyo', hoyëtöh neh honyögwi'sä' o'öhsa', deo'ë:dö', koh- hoyadöni:, koh, heö:weh dëganegoäkta:k- hošöni:h, koh, ne:'tgëh tganösade'- o:nëh höwöta'döni:h neh hadiyëtuo'geonö'- hohdëjösöh, naeh- weäh jöëjade' heawenö:h.
Ne:', dih, neh o:nëh sha'gae' heh niyeyëtwagwas, heagöhö'öh neh hoha'shä'shö' heh tëni'jö' neh hadiyëtö'geonö', ne:' neh hadiyenö:h neh hodöni:h heh gayëtöh.
Ne:', dih, neh hadiyëtö'geonö' waöwödiyenö:' neh hoha'shä'shö'- shaya'da:t waöwöhsohgwaweshö:' ho'dwado'kdë'- o:ya', koh, ho'tadigödë', naeh- ne:', koh, gye:h, neh waöwö'sgweo'ya:k.
Ne:', ae', neh o:ya' detagöhö'öh neh hoha'shä'shö'- si:gwah ne:wa' heh niënödiaje', naeh heh niënödiaje:h neh jojeëhdöh- ne'hoh, shöh koh, ae', neh höwödiye:'.
Ne:', dih, neh agwas nö'gë:' heyoähgöh, ne:' toha'öh hadiya'dade' neh ho:awak- ha:wëh, ne:' naeh, neh tgagö:t ueöwöya'danoök neh he:awak.
Ne:', dih, neh hadiyëtuo'geonö', neh o:nëh waöwögë' neh ho:awak, ne:' neh deodisnye'šö' neh hadiya'di, ho:nëh, ne:', waeh, në:gëh neh haiwagweniyo'- nyo'- shedwanyoh- aedwayenö:h heh niaiwagweniyo'.
O:nëh höwöyenö:h, asdeh hösaöwöya'do'ya:k heh dega'ue:dö'- waöwönyo', koh, ho'tadigödë'.
Ne', dih, no:nëh dëte' neh haya'dagweniyo' heh gayëtuoh neh honyögwi'sä' o'öhsa', ah nö:, nëögöye:h nene' neh hadiyëtö'geonö'?
Ne:' neh höwëöhse:h, ne:', nö:, neh dëögöyadöhöganyat, ëöiwahdö't neh ne:' hodiwane'agöh nëh nö:gweh- o:ya' neh hadiyëtö'geonö' ëshöwöta'dö:' hoyëtöh neh honyögwi'sä' o'öhsa', ne:' neh tgagö:t, naeh, ëöwägwahse:ak neh wadönih neh o:nëh hësgaehse:k.
Ne:' neh hagöyëöhse:h neh Jesus, ne:', gëh, neh të'ëh dewëdöh de'swawënöhsa:' heh gayadö', ne:' neh ga'sgwa:' neh hadinöhsönis honöjö:h, ne:' nene' hagwas o:nihsagwa:t odö'öh- ne:' negë' neh Haya'dagweniyo' ne'hoh nioyeäh- ne:' koh, neh agwas oiwanä:gwat heh niyo'dëh neh dedwagane:'?
Ne:', dih, gaiönih, o'gwëös, ne:' neh Haweniyo' hoiwa'geh, neh dwënöhdö'shägweniyo' dëjetšinyohse:'- o:ya' gaëjenö:' ëöwënö', ne'hoh ëjawehdahgö:je' ëyodoniaje'.
Ne:', dih, neh söh di'gwah na'ot dë'ëh ne'hoh ëöya'jenö't në:gëh ga'sgwä'geh, dëoya'ja'kö:' neh ne:'- ne:', koh, neh söh di'gwah na'ot dë'ëh haya'da'geh ëtga't, dëoya'da:it, o'gë:' ëwödö'.
Ne:', dih, neh o:nëh neh hadihsënowanës hadiya'dötwas, koh neh Pharisees, waënö:k henö:ye:' o'tayëödähgwanö:h, waodi'nigöëyëda't hene:' neh honöhö' wa:gösnyehdak.
Ne:', dih, neh o:nëh shaëne:', ëshagwayenö:', o'shagdishani'k neh gëjohgo;wanëh - ne:' gaiönih heëne:', naeh, do:gës hodogësdanih.oi:wa' 22

Ne:' neh Jesus detšagowënö'sëgwëh, shagöanye'se:h, aeh,, degayëödähgwa'shä' hoyeä'dahgöh- ha:wëh,
Ne:' neh gäöya'geh oiwa'geh, neh dwënöhdö'shägweniyo' desgayäöda:' ne:' naya'dadogëh neh gowähgo:wa:h, ne:' neh waonyakdä' neh ho:awak.
Ne:' neh hagöhö'öh noha'shä'shö' nëshagoninö:k nödadaöga'döh, ëyeya'da:k no:nëh ëöwödinyakdë'- ne:', dih, neh të'ëh deodigayë'ö:' nödaëne:t.
Ahsöh, ae', o:ya' shagöha'öh noha'shä'shö'- ha:wëh, Etšiowih nöwönö:ga'döh Jatgatoh, o:nëh, naeh, agajëno'kda'öh agekwae:'- ne:' nageshenë' nö'gaesös, koh nagahsëšöninö', o:nëh göwödinyo:h- ne:', koh, na:'deyoiwage o:nëh wadehsa'öh- ga:o', dih, dasne:t heöweh höwödinyakdanineh.
Ne:', dih, neh të'ëh deonösdeisdö:' waënödëdönya't, shö:h- honöhdënjögwaö', koh- ne'hoh, gye:h, heawenö:h hetoehdadenyö'- ne'hoh, koh, gye:h, heh to: dëninöh.
Ne:' henaonödadë:' wö:wödiyenö:' noha'shä'shö', ne:' no'dwado'kdë'waöwödinöhgödë', ho'töwödigödë', koh.
Ne:', dih, neh go:wähgowa:h, no:nëh waiwaök henö'öwöh, ne:' neh deodenyä'do'göh- o:nëh, hagöhö'öh nojohgwa' hodisge'ëgehdah, shagodiwahdö'döh nonojoö'- ne:', koh, neh da:diä'da:' neh ganödayë' hadinögek.
O:nëh shagöyëöhse:h noha'shä'shö', O:nëh, naeh, wadehsa'öh nëöwödinyakdä'- ne:' dih, naeh, nagwas höwënö:ga'dönö' të'ëh ta'da:diyei'.
Jahdëdih, dih- ne'hoh ho'snetš hedeyotaogëšö'- ne:', dih, heh niyögwe'da:ge: ëyetšigë', ëyetšiyaöga't ne'hoh nëjä:' heöweh höwödinyakdanine'.
O:nëh hodiyagë'öh neh hadiha'shä'- ne'hoh heonenö:h heh deyotaogëšö'- shagodiya'deö:h neh gagwegöh heh nishagodigë:h- dejaöh, neh yagögwe'daetgë', koh neh hënögwe'diyo:- o:nëh nöwödinyakdanine' honijohgwayëda'öh.
Da:h ne:' no:nëh da:yö' neh gowähgo:wa:h, hagöyatgatwahsö' neh hodiyei'öh, shaya'da:t waogë:', neh të'ëh ne:' deoja'dawi'döh nödadenyakdahgwa'.
O:nëh häwëöhse:h, Gyadëo:h, a: niyawë'öh heh disayö:h neh ögyeh, të'ëh de'sajeä'dagöh neh hödadenyakdahgwa'?- Ne'hoh niyawë'öh, neh të'ëh deogwenyösöh neh hondasnyet.
O:nëh hagöyëöhse:h neh gowähgo:wa:h noha'shä'shö', Sheswashëödëh, hahtši'dageh hasohda'geh, koh- dësheswaya'dak, oya'jih hësheswa:', ne'hoh hesheswaya'do'ya:k na:gwas asdegwa heh nö'deyodahsödaigöh- ne'hoh, naeh dëjöhsëtwahsö:k- ne'hoh, koh, dëjöjo'ja'ešö:k.
Ne:', së'ëh, naeh, neh gëjohgowanëh heöwöninögöh, dohga'ah, gwah, shöh, niöwuodiya'dägwëh.
O:nëh neh Pharisees honöhdëjösöh, hodiashëdasöh henö:diye:h aöwö'eodë' henöyä:nö:' wa:snye'šö:'.
Ne:' heöwödihö'ö' nöwödiönyaniak, heöwöya'dowë'öh- ne:', koh, gye:h, noha'shä'shö' neh Herod- ho:nëh, Sadiönyanih, ögwënöhdö', naeh, heh tgaiwayei' ni:s- ne;', koh, sadiönyanih heyawenö:h neh Haweniyo'gegwa, neh gaiwagweniyo'- të'ëh, koh, de'satgaëö' heh nio'nigo'dësöga:' neh ögweh- ne:', së'ëh, neh të'ëh ne'hoh de'satgatwas na:digöhsa'geh neh ögweh.
Dagwaowih, dih- Ah niyo'dëh heh sënöhdönyöh? Ne:', gëh, neh gayanesgä'geh nëjagwatga'wahse:k nëshögwawisdeoekse:k neh Caesar- ögi:, të'ëh?
Ne:', dih, neh Jesus hogësöh heh niodiwane'akšo'dë:h, o:nëh ha:wëh, Ah, naeh, go:wa:h sgwa'nigöëkdö:', i:s në:gëh no:ya' swagöhsödahgöh?
Dagyodahsëh, dih, neh në'owisdo'dë' swaganya'kta'.- O:nëh ne'hoh hodie:h haya'dade' neh sgahsiyö'shä:t.
Ne:' neh hagöyëöhse:h, Sö: na'ot negë' haya'da:'- koh në:gëh gayadö:nyö', sö:h na'ot hodö:h?
Ne:' neh höwëöhse:h, Cesar. O:nëh hagöyëöhse:h, Shashejöh, dih, neh Cesar, neh adi'gwa na'ot dë'ëh ne:' ëowëgëök neh Cesar- ne:', koh, neh Haweniyo', adi'gwa na'ot dë'ëh ne:' ëowëgueök neh Haweniyo'.
Ne:' no:nëh waënö:k në:gëh, niyowënögeh, ne:' neh waodiwanä:go'- o:nëh honötädadöh haya'dade', oya'jih heshonenö:h.
Ne:' sha'wënishä:t, höwöya'dowe'öh neh Saducees, (hënödöh, naeh, të'ëh da'dejötgëös nödadesadöhgwa'geh) ne:', dih, nöwödösöh, 
Ho:nëh, Sadiönyanih, ne:', dih, neh ha:wëh neh Moses, ne:', gi'shëh, në:e', neh ögweh, ëgëök deoksa'dayëda'öh, ne:' neh deyadënöde:' ëshodinya:k neh yo:' gëö:'- ne:' dëotwajinya'gë' neh deyadënödäk.
Da:h ne:', dih, heh niyawë'öh, dogëh, gye:h, agwanögek neh jadak nö'dänödänödäk- ne:', dih, neh tojeëhdöh honyake'öh- hawe:yö:h- të'ëh deoksa'dayëda'ö:'- ne'hoh, dih, o'gaiwayëdate't haya'dade' neh hedeyadänöde:' neh yo:' gëö:'.
Da:h ne:', ne'hoh, shö:h, hae'gwah neh haoya'dawäh neh deknih hadö'ta:'- koh neh sëh hadö'ta' heh niyo:we' ho'todiäho' neh jadak niënödinö'.
Ne:', dih, nagwas heyodo'kdahgöh, o:nëh heyagawe:yö:h neh yeöh.
Ne:', dih, no:nëh dëjötgëöhšö' neh honö'wëda'öh sö:h na'ot dë'ëh neh ne:' ëyo'gëök neh jadak niënödinö:'? Ne:' së'ëh, neh adigwegöh shagodiya'dawëgëö:'.
Jesus detosnye'öh, hagöyëöhse:h, ne:' neh swaya'dahdö'öh, ne:' gaiönih heh të'ëh de'swayëdeih heh nigayeäh heh gayadö', të'ëh, koh, de'swayuedeih heh nia'hasdesyowanëh neh Haweniyo'.
Ne:', së'ëh, no:nëh ëshënödöhedanö:h, të'ëh tuosaodinya:kse:k- të'ëh, koh, tösaöwödinyakdania:k- ne'hoh, gwa:h, shöh, nueyo'dëök heh niyo'dëh neh hoöya'geonö'shä'shö' neh Haweniyo', neh gëöya'geh.
Ne:', dih, heh nigaiwagweniyošo'dë:h nösayödöhedanö:h neh gawe:yö:h, të'ëh, gëh, ge'swawënöhsa:' heh nioyeäh sheswasnye'se:h neh Haweniyo'- ha:wëh,
I:' neh gë' heweniyo' neh Abraham- ne:', koh, Heweniyo' neh Isaac, ne:', koh, Heweniyo' neh Jacob. Ne:', së'ëh, neh Haweniyo', të'ëh de' ne:' deagẅeniyo' neh honö'wëda'öh- ne:', gwah, neh hënöhe'.
Ne:' neh gëjohgowanëh, no:nëh waënö:k në:gëh waödiwanä:goh henöda:yeä'dak wa:göiönyë'.
Ne:' neh Pharisees, no:nëh wa:diwaök, he'gwah neh wa:göi'sja'k neh Sadducees, honöjösöh ne:' joiwa'.
Da:h, ne:', dih, neh shaya'da:t heh niënödi, neh gayaneshä' shago'nigöëyëdahdanih neh ögweh, ho'nigöëkdö' hoödösöh joiwa:t- ha:wëh,
Sadiönyanih, Gaë negë' niga:' sigwah heh nigaiwa' gaiwihsa'öh neh gayaneshä'geh?
Ne:' neh hawëöse:h neh Jesus, ne:' neh ha:'degagöt ëesnoöhgwa:k neh Haya'dagweniyo' neh Yaweniyo'- sënyahsagwegöh ësayeä'dagö:k- ne:' koh, neh satwaishägwegöh- ne:', koh, neh gagwe:göh heh nisnigöä'.
Ne:' negë', në:gëh jojeähdöh, sigwa: heh nigaiwa' neh gaiwihsa'öh.
Ne:', koh, neh dekni: wadö'ta', ne:', shöh, to:hah sha'ga:t- ne'hoh, koh, nëesnoöhgwa:k neh dejënöhsanegë, heh nisadahnoöhgwa'.
Da:h ne:' ne'hoöwe:' hodiya'dayei'öh neh Pharisees, Jesus hagöyaödösöh-
Hawëh, a: niyo'dë: ni:s heswënöhdönyöh haya'dade' neh Christ? Sö:h na'ot ho:awak? Ne:' neh höwëöse:h, ne:' ho:awak neh David.
Ne:' neh shagöyëöhse:h a: dih, niyo'dë:h neh David, neh Hotwaishädogëhdi'shägöh ho:ya:s, ša'dagweniyo'- ha:wëh,
Ne:' neh Haya'dagweniyo' hawëöhse:h neh Hagya'dagweniyo', Sajëh, ji'jödak gyënehgögwah, heh niyo:we' dehsë:hsi'dagë'sähgwa' ëgöni' nösa'nigöëswaës.
Ne:', gi'shëh, neh David, Ša'dagweniyo' ho:ya:s, a: niyo'dëh heh ne:', koh, ho:awak?
Ne:' o:nëh de'söga:' neh hö:gweh deogwenyösö:h jowënö:t ah dösaowënö'sägo'- të'ëh, koh, de'söga:' neh ögweh deotgwenyösöh, ne:' wënishäde' ohsa:', na:'gwisdë' ösaoödö:'.Oiwa' 23

o:nëh neh Jesus shagösnye'se:h neh gëjohgowanëh, koh neh hagöyönyaniak
Hawëh, ne:' neh shagodiyadönih, koh neh Pharisees, ne'hoh hëni'jö' hajëdahgwa' neh Moses.
Gagwe:göh, dih, nadi'gwah na'ohdë'ëh ëyetši'nigöëda:t aeswatgaëö', swatgaëöh neh ne:'- ne'hoh, koh, nö'swaye:h- ne:', dih, gwa:, naeh, neh sënöh ëyetšiyënöshe:h heh niyodio'dašo'dë: ne:', waeh, naeh, neh hadisnye's- të'ëh, gwa:, ne'hoh deadiye:ha'.
Ne:' neh hoenösde' hadienönëdakta', deyösgeya't nayagogehde'se:k, ne'hoh hadieha' hadinëhsa'geshö' nö:gweh- ne:', dih, naeh, nonöhö' të'ëh deodigwenyö:h na:digëis, aösgwa'ah, gi'shëh, ne:' a:diyeë'dak nadi'nya'.
Ne:', dih, nodio'dashëgwegöh, ne:', shöh, gayö:nih ne'hoh niadiyeha', neh ëne:h, ëyökigëök neh hö:gweh- ne:' nadidagwëta' nonöwëh neh Phylacteries- ne:', koh, neh sha:digëista' neh deyoge'ödöhgöh nonöja'dawi'shë'shö'-
Ne:', koh, hadinoöhgwa' neh agwas he'tgëh onökdayëdö' no:nëh waënödekwaö:'- ne:', koh neh agwas si:gwa wi:yo's onökdayëdö' neh yöjëdahgwanöh nödënöyëdahwa',
Ne:', koh, neh deënödënö:nyös hegoyeisdahgwanöh- ne:', koh, nëöwödiyasdahgwa:k nögwe:neh, Rabbi, Rabbi.
Ne:', dih, ni:s, neh së:nöh ne:' ëyetšiyasdahgwa:k neh Rabbi- ne:', së'ëh, neh shaya'da:t, shöh, ni:s sheswaiönyanih- ne:' neh Christ- da:h ne:' ni:s, neh swagwe:göh, deswadënöde:'.
Sanöh, koh, söga:' nö:gweh ësheswayahse:k, Shagwa'nih- ne:', së'ëh neh shaya'dat, shöh, neh Sheswa'nih, ne:' neh gëöya'geh të'jö'.
Sanöh, koh, në: i:s swadiönyanih ëyetšiyahse:k- ne:', së'ëh, neh shaya'da:t, shöh, sheswayönyanih, ne:' neh Christ.
Ne:', gwa:, neh södi'gwah na'ot sheswagowa:nëh, ne:' ëswaha'shä'gëök neh ne:'.
Ne:', dih, neh södi'gwah na'ohdë'ëh he'tgëh ëödadöni', ehda'geh neh ne:' ëshöwöyöni'- ne:' koh, neh södi'gwah na'ot ehda'geh ëodadoniak he'tgëh neh ne:' ëöwöyöni'.
Ganoö' heswaya'dade', Netšiyadönih, koh neh Pharisees, deswatgöhsane:t, ne:', së'ëh, ni:s etšinöhsahsa'ö:je' nodinöhgwage eya'šö'- ne'hoh, koh, nidiswayeä'dahgöh nayëhenyö:k, do:gës swadënöyëdahgwa'shis- ne'hoh nijoiwa' si:gwa heh nigaewahdašowanëh nëhswaya'dawëh.
Ganoö', dih, heswaya'dade', në:, Netšiyadönih, në:, koh, Pharisees, deswagö'sane:t! ne:', së'ëh ni:s netšihodönih nö:gweh, heh nigayë' neh gëöya'geh oiwa'geh, neh dwënöhdö:'shägweniyo'- ne:', së'ëh, neh të'ëh, koh, te'swayö:' në' i:s- të'ëh, koh, de'swagayës neh ayeyö' neh wa'agoyöje'.
Ganoö' heswaya'dade', neh swayadö', koh neh Pharisees, deswagöhsane:t- ne:', së'ëh, neh deswanyodëhas koh heyöëjade', neh jögwe'da:t ayetšiwagweniyos- ne:' no:nëh do:gës ne'hoh nëo'nigöëwëh, ne:' o'sheswašöni' neh deknih degayei' niga'hasde' oksa'da' nanisheonö'geh wa:dö', ni:s heh niyo'dëh.
Ganoö' heswaya'dade', i:s, neh deswagagwe:göh, swadënëtšine'- neh swa:döh, ne:' neh södi'gwah na'ot ne'hoh nëtawihdak honöhsadogëhdi' dëönoöhgwanyö:', ne:' neh të'ëh de'ta'gwisdë'- ne:', gwa:, neh södi'gwah na'ot dëönoöhgwanyö:' ëöyeä'dak neh ji'tgwä'ë:' owisda', ojeä'döh nonöhsadogëhdi', ne:' neh wa:tgeodë'.
I:s neh de'swa'nigöt, deswagahgwe:göh! ne:', së'ëh, neh gaë niga:' si:gwa, ne:' gëh neh ji'tgwä'ë:' owisda'? ögi ne:' nonöhsadogëhdi'- heh ne:' tgaiönih oya'danoö'he'öh neh ji'tgwä'ë:' owisda'?
Ne:', koh, neh södi'gwah na'ot ne:' ëöyeä'dak nadiya'dötwata', dëönoöhgwanyö:', të'ëh, naeh, de'ta'gwisdë'- ne:', gwa:, neh södi'gwah na'ot ne:' ëöyeä'dak neh degöwöya'dowehdanih ojeä'döh dëönö:hgwanyö:', ne:' newatgeodë'.
I:s neh de'swa'nigö:t, deswagahgwegöh, koh- ne:' së'ëh, neh gaë niga:' si:gwah? neh degaya'dowehdöh, ögi:, ne:' nadiya'dë'data'- heh ne;", naeh, joiwa' oya'danoö'he'öh neh degaya'dowehdöh?
Ne:', dih, gayönih, södi'gwah na'ohdë'ëh ne:' ëöjeä'dak nadiya'dë'data' dëönoöhgwanyö:', neh ne:'- gagwe:göh, koh, heh niyö: ojeä'döh.
Ne:', koh, neh södi'gwah na'ot ne:' ëöjeä'dak nonöhsadogëhdi' dëönoöhgwanyö:', ne;" wa:yeä'dak otonoöhgwanyö:h, neh ne:'- ne:', koh, haya'dade' nonöhsot.
Ne:', koh, neh södi'gwah na'ot ne:' dëönoöhgwayök ha:jëdahgwa' Nawëniyo'- ne:', koh, haya'dade' neh ne'hoh hë'jö'.
Ganoö' heswaya'dade', neh Swayadö:', koh neh Pharisees, deswagöhsane:t- ne:', së'ëh, sgaya'göshät swaganyakta' neh washë: nigaya'göh, neh swadönyanih, ne'hoh heyakda'öh no'eohda'shö'öh, neh yönyagës, igë- swada'sëta', naeh, nagwas oyowanës neh gayaneshä'geh- ne:' igë, neh ne'hohjih, adanidëöshä', gaiwagweniyosdöshä', koh- da:h ne:' në:gëh neh gë' ne'hoh naeswayeäh- agëök, koh, hae'gwah, de'swada'sähdö:' neh sga:t.
I:s neh deswagahgwe:göh swadënëtšine'- deswänöwödenyös, netgagöt ëgëök de'sgaya'do' no'gëhwöt, ne:' gwah, naeh, neh swaya'danëta', shöh, nodo'ägwaöt.
Ganoö' heswaya'dade', neh Swayadö:', koh neh Pharisees, deswagöhsane:t- ne:', së'ëh, neh swanöae'jiwäh, naeh, gës, nasdegwa neh gawisda', koh neh gajë'- ne:' gwah, naeh, gës, ne:' nö'gögwah ganöhöh neh dega'nyohšöshä', koh neh të'ëh de'ne'hohjih.
I:s, neh dehsegahgwe:göh Pharisee, ne:' dasajeët snoaeh neh nö'gögwah neh gawisda', koh neh gajë'- ne:' neh agëök, hae'gwah, de'jotgi' nasdegwa.
Ganoö' heswaya'dade', neh swayadö:', koh neh Pharisees, neh deswagöhsane:t- ne:', së'ëh, dejiswayëöda:' neh ganöwö'dohgö:' neh yödadehsadöhgwanöh- ayë:', naeh, do:gës wi:yoh nasdegwa- ne:', gwah, naeh, ne:' nö'göh ganöhöh nögwegëö' o'nëya', ha'deyotgishäge, koh.
Ne'hoh, dih, negë' në:' i:s niyo'dëh neh swaiwiyosdöh nasdegwah, ne'hoh niyo'dëh nögweneh- ne:' gwah, naeh, neh nö'gö:gwahganöhöh neh ga'nigöhö'dashä', koh neh gaiwane'akshä'.
Ganoö' heswaya'dade', eh Swayadö:', koh neh Pharisees, deswagöhsane:t- ne:' gayönih heh i:s gës jiswawiyosdanöh höwödihsadöhgwa' neh hodidogësdaniak- ne:', koh, neh swawiyosdanöh, gës, höwödisadöhgwaöh neh hodiwiyosdanök.
Ne:', koh, neh swadöh, ne:', gi'shëh neh te'agyöhenyö' neh tšitonënishädenyö' naki' nihshö'gëö', a:gënö' ni:' të'ëh de'ögwaja'däsöh höwöditgwëhsai'šö' neh hadidogësdaniak.
Ne'hoh, dih, niyo'dëh- i:s, shöh, koh, swadadiwagwaihsa'seh, ne:' ni:s hodiksa'da'shö'gëö' neh töwödinyosgwa' neh hodidogësdaniak.
Dajinöhe't, dih, shöh, neh hënödënö'geähdahwa' netši'nihshö'gëö'.
I:s, noshaisda'shö'- i:s, neh dagawajiyädaje' neh hodeshaisdatgö'shö'öh, ah nëswaye:', ëswa'nyagë's heh nigaiwahdašo'dëh nanisheonö'geh!
Da:h ne:', dih, neh jatgatoh, ne:' netkehahšö', ëyetšiya'dowë't, neh hodidogësdanih- ne:', koh, neh hodi'nigö:t nö:gweh- ne:', koh, neh hadiyadö:'- ne'hoh, dih, nëswaye:', nëyetšinyo' gye:h- dëye'tšiyahsödë', koh, gye:h- ne:', koh, gye:h, nëyetšihsohgwawesö:h heh swatgënisahdanöh- ne:', koh, nëyetšinöhgödaje'sek heganödayëdö'.
Ne:' ni:s aeswaya'dowë't heh niyö:h höwöditgwëhsaiöh neh hënögwe'diyoh neh yöëja'geh- johsa:' heh në'önishe't töwötgwëhsaiöh neh högwe'diyonö' Abel, ne'hoh odo'kda'öh shaöwötgwëhsaih neh Zacharias hoawahgëö' neh Barachias- neh wae', ni:s shejöhiya'göh deyogëh neh honökdadogëhdi', koh hadiya'dë'data'.
Do:gës o'gwëös, gagwe:göh në:gëh heh niyoiwage' eodiya'dowë't në:gëh gawajiyäde'.
Jerusalem, Jerusalem, i:s, neh shenyosnodidogësdanih- ne:', koh, neh she'sgweo'ya:s neh töwödiha'öh neh saksa'da'shö', ne'hoh neh höwögyeäh heh nigayeha' neh dagähë' no'gaya'deoek notwashö'öh ganägösdagö:gwah- të'ëh, gwah, ni:s de'sagayë'öh.
Satgatoh, jonöhsosga'ah, shöh, hejiswanöhsot.
Ne:', së'ëh neh ho'gwëös, ne:' neh tösasgwagëh noëdögwah, heh niyo:we' no:nëh ne:' nëswi', hodëöh neh ne'hoh da:wehdahgöje' hohsënögöh neh haya'dagweniyo'.Oiwa' 24

Onëh hoyagë'öh neh Jesus, hotädadöh, koh, heh niganöhsot nonöhsadogëhdi' - da ne', dih, nagöiönyaniak ne'hoh nitonenö:h, höwöya'dowë'öh ne' naöwöntgatwahdë' heh niyoiwanägwahdö's niyojeäh hegošönih nonöhsadogëhdi'.
Hagöyëöhse:h, dih, neh Jesus, të'ëh, gëh, de'swagë' gagwegöh nëgëh? Dogës o'gwëös, të'ëh de'jo'sgwä:tah të'dösagyaja'sä'k, nëgëök de'dwa'sëhdöh.
Ne' ne'hoh heojëndasöh onödagëyat neh Olives; onëh ne'hoh höwöya'dowë'öh nagöiönyaniak, hadiya'di, honë, në, dagwaowih, wëdöh ne:gë' ne'hoh nëyawëhšö'? ne' koh, neh na'ot ëyoyëdehdahgök nonëh dëtše'; koh nonëh ëwödo'kdë' heyöëjade'?
Detšagöwënö'sägwëh neh Jesus, hagöyëöhseh, Jada'nigöëk; sënöh söga:' nögwe' ësheswa'nigöëgahato'.
Ne' së'ëh neh gotga'de' agehsënögö: ëjëhdak, ënödöne', i:' negë:' neh Christ: dah, gëjohgo:wanëh ëshagodi'nigöëgahato'.
Ne', koh, nëswaiwaökak, ne'hoh, gye:h, jagodiyo; ne', koh, nëgaiwanögek ëyödiyo'; jada'nigöëk, dih, sënöh ëswahjö'k; ne' së'ëh, na'deyoiwage ha'degagöt ëgaiwayeih; ne', dih, nagwas odo'kdahgöh, të'ëh, naeh, ahsöh, neh ne'.
Ne', së'ëh neh dëtadida't notonöëjo'dëhshö' dëödinyodë'; koh neh gowëhgowah honijohgwa'shö', dëödinyodë' - ëyagodöswe'danös, koh; onöhsodätgi', koh, ëganöhsodai'; ëyaëjöda'danöh, koh, neh tigawëniyo'.
gagwegöh ne' nëgëh johsawahgöh, shöh, no'nigöëtgët.
ne'hoh niyowe', onëh ëytšiyatga' dëyetšiyadöëöhdë', ëyetšinyo', koh; ne', koh, nëyetšiswaëh na'deyagaëjage:; ne' ëjoiwa'gëök nagahsënö'.
ne'hoh niyowe', gotga'de' dëyagododähdë', dënödadatga'hö:', koh; dënödadeswaëhšönyök, koh.
Onëh gotga'de' neh yagë'öh hodidogësdanih dëtadida't; gotga'de', koh, ëshagodi'nigöëgahato'.
ne'hoh, dih, nëyawëh, ne', ëtgaiöni' hëgade:k neh deyeyaneshäita', neh gonoöhgwa'sha' neh gotga'de' ëganö'nos.
Da ne', dih, haya'dade' nëogwenyök ëodahgasdök heh niyoweyodo'k, ne' neh ne' ëshöwöya'dago'.
Ne', dih, nëgëh nö'gaiwiyosdöšo'dë' ne' oiwa'geh, neh dwënöhdö'shägwëniyo', ëöwëditähgwë' neh yöëjagwegöh, gaiwagwaihsös ëonönyë' na'deonöëjage - ne'hoh niyowe' onëh ëgayö' nodo'kdahgöh.
ne'hoh, dih, niyowe', nonëh ëhswatgatoh notgi'shäswa't neh goiwadö'ta', koh neh deyagode'gwaöhgwa', hosnyehdagöh neh Daniel hodogësdaniak, ne'hoh ëgada'k onökdadogëhdi'gëh (södi'gwah na'ot ëöwönöhsahak hatgaëöh neh ne',)
ne'hoh, dih, niyowe' nene', ne'hoh yöde'gwat heh gaenödenyö', neh ne'hoh ëyenögek neh Judea -
Ne', koh, neh ganöhsagëyat ëtäda'k, sënöh ne' ëtaja'dëdak na'gwisdë' hösago' nögyeh -
Ne', koh, neh ga'ëgö ëte'sek, sënöh ëshahget naeheak, hësgego', noayönyahä'.
Ne', dih, nosët heh nëyodiya'dawëh neh dewadiya'danet; ne' koh, nëwënödënö'geä'tak neh ne' dwënishädenyö'.
Jadöešöhgök, dih, nagëök gosheneh de'swade'gwë'; ne', koh, nagëök ha'gwah nawëdadogëhdö'geh -
Ne'hoh niyowe' dogës ganoö' heh nëyawëhšö'- ne'hoh nëyawëh neh të'ëh dewëdöh de'jawë'öh heh nö'önishe't tšiyöëjade', newa' heh niyowe' hegawi's; dogës të'ëh dewëdöh, koh, ne'hoh tösayawëh.
Ne', dih, nëgëök, gi'shëh, de'wënishägwahdanö' neh ne'hoh niyowe', de'ogwenyöh neh söga' ayagöhek. Ne', gwah, shöh, gaiönih heyögwe'dägwaö' ëwënishägwahdanök nonëh hëgae'.
Da ne' nonëh hëgae', söga', gi'shëh, ësheswaëös, në, negë', naeh, neh Christ; si dah gi'shëh; sënöh ëswaiwagweniyos -
Ne', së'ëh, neh dëödida'šö' neh yagë'öh ne' neh Christ; ne', koh, neh yagë'öh hodidogësdanönih, ne' nëshagonodahsa'šös noiwanägwahdö's näyawëhšöoyö' ne'hoh ha'dagayei', neh te'ogwenyöh neh tgagöt öwödi'nigöëgato' nagwas höwödiya'dägwö'.
Jatgaëöh, dih - onëh, naeh, joëhdöh tgwaowih.
Ne', dih, gi'shëh nayetšiyëös, në, ne'hoh nehoh të'jö' hede'jögwe'danöge', sënöh ne'hoh ëswatgöndak- jatgato', ne'hoh nehoh të'jö', ne'tgëh adahsehdö'geh jonökdayëdö' - sënöh ëswaiwagweniyos.
Ne', së'ëh, heh niyo'dëh neh tgähgwitgë's dödawëniho' hegähgwë's ho'ga' no'johate'; ne'hoh, dih, hae'gwah, negë' niyawëhse', nonëh dëte' nöwöwök nögweh.
Ne', së'ëh, neh gaëdi'gwaöweh tgayaswayë', ne'hoh hëyonöjoök neh donyödah.
Ëyogödaje' nonëh ëgat neh dwënishädenyö' neh ganoö' nëyawëhšönyö', dëwëdahsödaik hegähgwa'; ne', koh, neh söeka' gähgwa' ta'dösayohateh - ne', koh, nëdwa'së'šö' hegajisö'dëönyö' negëöya'geh - ne', koh, heh niga'hasdešo'dës hegäöyadenyö' ëyaöda'danö'.
Ne'hoh niyowe' ëwödodahsi' noyëdehdahgöh haya'dade' nöwöwök nögweh neh gëöya'geh, ga'hasdeshä', koh, neh sigwa henö'degaëhsëö' ëtojeä'dahgöje'.
Ne' nëtagöhö't noöya'geonö'shä'shö', ëtgawënëje' neh sigwa heh nigawënö' neh yëö'dasta'; ne', koh, nëtšagodiya'deoek nagöya'dägwaö', ne'hoh dëtšagodiawihdak, henitgägödahgwa' ne' neh geih niyö - koh hegwas ha'deyojöyo'kdö'.
onëh, dih, ji'nigöëyëda't heh niyo'dëh desgayëöda' ne' nonyögwi'sä'gowah nö'gëödo'dë', ne' nonëh onähdödaje' nodöni'ah dejode'hahdojëh, swayëdeih heh onëh deyogëhöje'.
Ne'hoh, dih, negë' nëyawëh nëgëh, nonëh oiwagwegöh ëswatgato', ëswënöhdök, onëh ne' neh dosgëöh nigade', agwas, gwah, ne'hoh onëh gade' hegahogaëdö'.
Dogës o'gwëaös, ne' neh të'ëh tagat nëgëh gawajiyäde', heh niyowe' ahsöh ëgëök de'oiwayei'öh nëgëh neyoiwagwegöh.
Ne' hegëöyade', koh heyöëjade' ëgat, naeh; ne', gwah, heh niwagwënöwë'šö' të'ëh, naeh tagat.
Ne:', dih, neh dwënishäde', koh henuejoisda'eak, de'söga' nögweh deonöhdö'; të'ëh; të'ëh, koh, hae'gwah deonënöhdö' nadiöya'geonö'; ne', shöh, na'nih haöhwö'geah.
Ne', dih, heh nidwënišo'dësgwa' neh tšöhe' neh Noah; ne'hoh, hae'gwah, nëyawëh nonëh ëöja'dodahsi' nöwöwök nögweh.
Ne'hoh nidwënišo'dësgwa' nahsöh de'aöëjo'önö', ne' nonödekönih, hadinegeha', koh; hodinyakönyöh, howödinyakdanönih, koh; heh niyowe' ho'wënishäe', onëh, naeh, gaöwögöh heoyösöh neh Noah,
Të'ëh deadi'nigöë', honöjëgwa'öh, shöh, onëh onodöje', wodiya'dahgwi', koh; ne'hoh negë' niyawëhse' nonëh ëöja'dodasi' nöwöwök nögweh.
Ne' nonëh hëgaeh deiyaseh neh ga'ëgöh ëne'sek, shaya'dat hëöwëh; ëodadë', naeh, neh shaya'dat.
Degiyasheh, koh, neh dekniöh ëgite'šöniak heh yete'šönya'ta' - jeya'dat hëyödata', ëyagodadë', naeh, ne jeya'dat.
Ne', dih, gaiöniak, swada'nigöë'k; ne' së'ëh, neh të'ëh de'swënöhdö' henëjoisda'eak onëh ëöyö' neh Sheswaya'dagweniyo'.
Ne', dih, swënöhdök nëgëh, Ne', gi'shëh, neh teonöhdö' nögweh, nanöhsagweniyo', heh nigö'gaëöhgwa' onëh ëöyö' nanösgwaö', ne', waeh, naotgaëösöh; ne' ödayoiwa'he'öh agënö' deaw'eöh, awe'öjeh, shöh, haknöhsäjöh.
Ne', dih, gaiönih, swadehsa'öhjiwëök; ne', së'ëh, neh gaëgwah niyowe' nëjoisda'esak, ëgëök ne' de'jiswënöhdonyöh, waja'dodahsi' nöwöwök nögweh.
Söh na'ohdë'ëh, dih, dogës hoiwayeisdöh, hoha'shä'nigöt, koh, ne' noywa'dagweniyo' tonöhdösöh, hawe'öh, ne' ëtonöhdöje' heh niknöhsagweniyo', ne' ëögö'kwanödëök nonëh hësgaehsek?
Hodëöh neh ne' naha'shä' nonëh dëte' noya'dagweniyo', ëojägwah ne'hoh, gwah, nioyeëje'.
Dogës o'gwäös, ne' neh tgagöt ne'hoh nëoye', neh gagwegöh ne' ëtonöhdöje' heh nëyawë'öje' noshänönyashägwegöh.
Ne', dih, gi'shëh, nögwe'daetgë', naha'shä', agagweni' nawënyahsagöh ëtë', onë' oähdöje' henöoyöh nagya'dagweniyo';
Onëh, koh, ëöhsawëh ëögönöhgödë', ëögöyësdanöh koh, neh sha'gat hadiha'shä', ëödeköni', ëönegeä', koh, ne' sha'gat ëodinöëhdö'ök noya'shö',
Ne' noya'dagweniyo' naha'shä' ëte' ne' wënishäde' nonëh ëgëök dea'nigöë'; ne', koh, henëjoisda'eak ëgëök deonöhdö'.
Ne' neh ha'dëoya'ja'kdak, ne'hoh ëöwöya'döjet hadiya'dade' neh dadigöhsanet - ne'hoh, naeh, ëjösdëönyök, dëjöjo'gänyeak, koh.